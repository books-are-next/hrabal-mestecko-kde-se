---
title: "*\_*\_*"
contentType: prose
---

Toto Městečko jsem napsal v předjaří 1973, když mne oslovovala nemoc a já se bláhově domníval, že jediný já mám klíč k povídkám o dvou bratřích, že tedy jedině já mohu načrtnout historii, a kdybych snad zemřel, aby ji někdo dorazil za mne. A taky jsem si rok před tou nemocí objednal fotografa na letenský hřbitov a tam jsem si poručil aby mi udělal podobenku s černými pomníky v pozadí, a pak zase na tom samém místě aby mne vyfotografoval, ale už po pás v hrobě, a nakonec jenom ty černé kříže, jako bych se zasunul docela do země. Cítil jsem tehdy v kříži, že budu sražen na bílou postel, a taky ano, když jsem na ní ležel a jistou kritickou chvíli se domníval, že odejdu někam jinam, zase jsem si vzpomenul na Městečko, kde se zastavil čas, a poslal jsem si pro něj a každé ráno jsem škrtal a jen vyškrtával, domnívaje se bláhově, že jedině já mám k městečku klíč. Tedy tento text je zase tak jako Král psán spontánním způsobem nebezpečí z prodlení a zase jako Krále jsem v textu pouze škrtal. Avšak myslím (tak jsem se ujal, a jsa v rekonvalescenci, se začínám rozhlížet po světě), že napříště už nebude důležité, zda kerské polesí si přistavím do těsné blízkosti městečka, už nebude podstatné, že jsem umožnil svým postavám, aby procházkou dosáhly zamilovaného polesí a krásné mýtinky. Možná už nebude vůbec důležité, že jsem městečko odtáhl na trajleru imaginace o patnáct kilometrů na západ jedině proto, aby mí hrdinové dosáhli portálu lesa a podle potřeby vešli do kterékoli krajiny či zeleného stavení. Totiž, když Pieter Breughel mohl postavit Alpy hned za humna svých nížinných krajin a měst, proč bych já nemohl použít těch samých nůžek a vystřihnout si z mé krajiny a z mých lidí nejen to, co se mi do textu právě hodí, ale proč bych si nemohl ze své hlavy vystřihnout jen a jen to, o čem nejintenzívněji, a tedy nejraději sním? Tak když mi teď otrnulo, opět se bláhově domnívám, že k jistým událostem mám klíč, a že tedy je jen a jen na mně, abych se pokusil to napsat. A nejen to, že vím, co psát a o čem, ale začínám tušit, že nejdůležitější bude, jak budu napříště psát. A protože nemoc přijela letadlem a odchází pěšky, jsa sláb, tyčím si silácké perspektivy a začínám vědět, že Zamilovaní, ta moje první kniha, bude nesena něžně smyslnou dynamikou, ve smyslu Ma­tissova obrazu Přepych, klid, rozkoš, že tento text bude prostoupen zářivým pigmentem světla a prostoru. Druhý text bude se jmenovat Překvapení v lese a bude plný strachu a stresu a marné adaptace ve smyslu munchovské lyrické exprese. Pokusím se v tom textu o to, nač řadu let myslím, kterak z realistické kresby zvolna se dobrat deformace a nakonec přejít v to, co je podstatou gestické malby, tak jak to učinil Jackson Pollock. Stavím si laťku tak vysoko, až mi mizí v třpytivém azuru, protože to, oč budu usilovat, abych spojil vědomí a nevědomí, vitalitu a existencialitu, abych zrušil předmět jako vnější i vnitřní model, k tomu je zapotřebí skoku, a jedině ta moje nemoc, ta moje univerzita, kterou jsem absolvoval na Karlově náměstí, jedině ta snad bude schopna mi připravit odrazový můstek, ze kterého po hlavě skočím do gravitačního pole emocionality. Vzhůru tedy vstříc tomu, co ještě není.

  

_Bohumil Hrabal_
