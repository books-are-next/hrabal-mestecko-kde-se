---
title: '4'
contentType: prose
---

Strýc Pepin každého čtvrt roku se dostal do revoluční nálady, odmítl, aby mu tatínek uložil úspory na knížku, odmítl, aby mu tatínek dával deset korun denně na cigarety, odmítl, aby mu maminka hospodařila s prádlem, odmítl i u nás jednou denně teple jíst… Vždycky to začalo stejně, strýc Pepin křičel a odstrkoval od sebe talíř se svíčkovou a hulákal: „Co toto je za čínské žrádlo? Tlačí mne po tom žalódek!“ Když mu maminka dala husu a optala se strýce: „Tak jak vám chutnalo?“, strýc Pepin mávl rukou a řekl: „Dobrý bylo to zelíčko.“ A když jsme zabíjeli a strýc se najedl dosyta, čeho chtěl, schválně si nakonec vzal prasečí ocas a šilhal na něj a pak tahal, držel ten vocas v zubech a natahoval, a když se mu vocas vysmekl a strýc se udeřil hlavou o zeď, u které seděl, zařval: „Takový plan­taniny já nebudu jest! Vona si tróba myslí, že su nějaké hlopáček hlópé, a vůbec, říkajó lidi, že mě vykrádáte!“ A tatínek se zděsil a psal strýci po stole, kolik mu dává na organizaci a na cigarety a kolik na prádlo a pět korun na tu večeři vždycky teplou, ale strýc se na nás díval chladně, nenávistně, najednou nenáviděl nás všechny, všichni jsme byli u strýce páni, milostpáni, všichni jsme stoupali po žebříku vzhůru, zatímco on, dělník, chodil po ležícím žebříku, nemaje nikdy jinou šanci než tu, ve které je, a na tak dlouho, dokud neumře nebo nepůjde do penze. Každý rok v našem bytě bylo zděšení nad strýcovou revolucí, každý rok ale zděšení sláblo, protože opakování přináší řád a pořádek a návratné motivy mírní náraz prvního překvapení. Tak tatínek strýci vyplatil všechny peníze, co u něho Pepin měl, dal mu spořitelní knížky, protože strýc se nenechá okrádat o těžce vydělané peníze, které si vydělal těmahle rukama, strýc se slavnostně zřekl svého bratra, který je náhončí kapitalistů, mávl nad maminčinou rukou, kterou mu nabízela ke smíru, a tak stál ve veřejích, jako bychom mu všichni ublížili, jako bychom my byli vinni tím, že on bydlí v šalandě a my máme tři pokoje a kuchyň, jako bychom za to mohli, že on je dělníkem v pivovaru, ve kterém správcuje jeho bratr Francin, můj tatínek, maminčin manžel. A to ještě venku strýc se s chutí vyplil a vzdaloval se a hlasitě křičel, že každýho pána je nélepší drapnót a látnót s nim vo zem… A my jsme ten večer byli malincí a všichni jsme se sblížili, tatínek visel na mamince pod lustrem a ona jej hladila a tatínek jednou rukou hladil maminku a druhou rukou hladil mne, taky jsem se přitiskl k rodičům, protože jsme si nedovedli srovnat to, co se stalo. A tak strýc Pepin nejdřív utratil všechny peníze, co měl na hotovosti, druhý týden utratil peníze, co mu tatínek našetřil, a třetí týden za sobotu a neděli utratil zálohu a pondělí a úterý a středu a čtvrtek si vypůjčoval na dobírku. A přesto, jak strýc Pepin kráčel do města, tak se otevírala vrátka a vycházeli sousedé a ženské, otevírala se okna, pod kterými strýc Pepin kráčel v námořní čepici, a každý, kdo mohl, tak se jej ptal na krásné slečny, za kterými jde, ptaly se jej ženské, zda budou se strýcem hrát divadlo, nebo kdyže je strýc odvede na rande do setmělého lesíčka, kdy strýc je vezme do Vídně a do Budapestu, ptaly se jej dívky, kdy si strýc půjde s nimi na ostrov zatančit, a vyprošovaly si taneček o dámské volence, která bude až v zimě, páni se jej důvěrně vyptávali na ženská lýtka v hostincích s dámskou obsluhou, jaké slečny mají poprsí a jaké mají na pokoji peřiny, a strýc v prvním baráku si vyprosil kvítí a daroval je ženským v barácích dalších, kde si vyprosil další květiny ze zahrádky, aby je daroval krasavicím v oknech, která se otvírala už do ulic a náměstí. Tak strýc Pepin kráčel a klaněl se, salutoval a rozdával polibky a jeho odpovědi přiváděly skupiny nebo jednotlivce ve smích, kterým se strýc Pepin vzdaloval, jako jedoucí vláček za sebou zanechává kouř… A hned jeho první štace byla hospoda s dámskou obsluhou na Žofíně, jen strýc vstoupil, tak nudící se slečny vyskočily a porvaly se o kytici, kterou strýc daroval jedné z nich, hrozily jedna druhé, že si oči vyškrábou, a pak se strýc posadil a poručil si kafe a slečna Marta řekla: „A tady máš, bejku, ode mne pohár šampaňskýho, ať máš něco na čurání.“ A Bobinka nasadila desku a gramofon hrál Hřbitove, hřbitove, Bobinka se posadila strýci na kolena, a hosté tleskali a volali, a vůbec, kde se strýc objevil, tak působil nadšení, někdy mne bral s sebou, seděl jsem v koutku a pil limonádu, nebo slečny mne braly vedle sebe a já jsem byl s nimi rád, protože já jsem měl rád vůni obyčejných voňavek a rád jsem viděl načerněné obočí a uměle nalíčené tvářičky, když se ke mně naklonily, začervenal jsem se a ony mne za to červenání pohladily po vlasech a přitiskly si mne k prsům a já jsem zavřel oči, zatímco strýc Pepin nadšeně vykládal: „Ale dámy, slečny moje, vy moje krasavice, takovó kyticu, co jsem vám přinesl, to jedině nosil císař nebožtík Franta baronce Šratový, arcikníže Karel slečnám do důstojnického kasina U červeného vorla!“ Bobinka sladce zavzdychala: „Ach mistře, když na mne upřete svoje oči, padám taky jak baronka Šratová, kdybychom spolu měli mít svatbu, tak konec! Anebo vezmu nůž a šmik! A konec! Anebo bych vás postřelila!“ Marta shodila Bobinku z klína strýce, naklonila se nad ni a křičela: „Oči ti vydrápu, já, já jedině mám právo na Pipinka, jestli si nevezmeš mne, tak se votrávím!“ Strýc Pepin byl střelbou a jedy nadšený, upíjel kávu a najednou vykřikl: „Votravte se, slečno, slivovicí!“ a hospoda se rozesmála a slečna Marta řekla: „Co tomu ale, mistře, říká spisek páně Batisty?“ Strýc Pepin vytáhl cvikr, nasadil si jej a podal ruku slečně Martě a řekl dvorně: „Je vidět hned, že jste dáma, fajnová jako Mozartek, pan profesor Batista ve svém spisku o pohlavní zdravovědě říká, že správné mužské musí mít jaksepatří vyvinuté pohlavní úd, takový úd musí se skládat z pyje a musí mít dvě jaksepatří vyvinutá varlata…“ A Bobinka dodala naivně: „A když je jenom jedno varle?“ A vyvalila na strýce oči. „To je podle spisku páně Batisty takzvané jednokulčák, a to je zrůda.“ A slečny se začaly hádat a tahaly strýce za rukávy a ruce: „No to tedy nebudeme kupovat zajíce v pytli! Hned uděláme prohlídku! To se musí jaksepatří prohlídnout, hned si vás, mistře, odtáhneme na pokoj!“ Ale strýc Pepin vyskočil, vytrhl se slečnám a zavelel: „Dejte tam pořádné třapec! A pojďte tančit!“ Hostinská otevřela dveře a do lokálu se vloudal starý bernardýn, Dedek mu říkali, a strýc Pepin vzal Bobinku k tanci, ale ostatní slečny se draly k tanci také, ale strýc rozhodl: „Tak uděláme tanec se třema slečnama, takzvanou trilogii!“ A strýc vzal slečny za ruce a slečny dělaly to, co dělal strýc, odběhly do koutku a proti sobě píchaly do vzduchu prstíčky v rytmu hudby a pak prstíč­ky zase k zakouřenému stropu a hosté udělali kolo a hostinská stála s nožem se založenýma rukama a smála se, vrtěla hlavou, ale smála se, věděla, že za chvíli to začne a víno a likéry potečou proudem, tak strýc Pepin, mistr, dovedl rozproudit zábavu, pak strýc zvedl nohu, pokrčil ji a vymrskl ji a kopal do vzduchu a slečny to dělaly po něm a umíraly smíchy, řičely nad viděním toho, co viděly, pak strýc přiběhl a dělal výpady, jako kulový filek vypadal, a slečny to dělaly po něm, a vířil prach a strýc vyskočil docela vysoko, roztáhl nohy a dopadl na zem a udělal špagát. Bobinka křičela: „Mistře, neroztrhněte se mi v rozkroku!“ Marta volala: „Mistře Pepine, ať si neuděláte velikej pytlík!“ Jediná Dáša se zarděla a řekla: „Copak to, dívky, mluvíte? Velikej pytlík… a tříselňáka, kluku, ať si neuděláš!“ A vyskočila a udělala kankán a děvčata zvedala kolena a nohy a tančila kankán a strýc se klaněl vkleče, zasypáván prachem, který vířily sukně. Pak bernardýn Dedek vstal, vztyčil se a položil strýci packy na ramena a povalil strýce, ale strýc vstal, nabídnul druhé slečně paži a vzal ji a vyhazoval ji a dělal s ní výpady, vyvracel jí ruce a celou v pase zvracel ji tak, až vlasama zametala v rytmu hudby podlahu, a bernardýn Dedek zase povalil strýce a strýc ležel na zádech a bernardýn mu vrčel a cintal do obličeje a hospoda řvala smíchy, cizí hosté poroučeli láhve vína a hostinská nosila celé tácy štamprlat a strýc se posadil a dívky zvedly strýce a posadily jej na židli a malovaly mu červení tvářičky. „Nějak jste pobledl, mistře,“ řekla Bobinka a Marta přinesla svoji róbu, černou róbu s červenou umělou růží, a tak se stalo, že slečny strýce na pokoji přestrojily do černé róby, a když začala hudba, strýc vběhl do lokálu, umělou růži v zubech, a v tangu argentinu tančil Carmen, když udělal kotrmelec a salto do vzduchu, z podvlíkaček mu vypadlo přirození, ale strýc nedbal, tvářil se a špulil pusinku jako Carmen… a zase bernardýn Dedek vstal a prackou strýce povalil, pak ležel na něm a vrčel mu do ksichtu a paní hostinská, uplakaná smíchem, odvedla Dedka a strýc se klaněl, na všechny strany pořád ten sladký úsměv, nabarvené rty a tvářičky, aniž si všimnul, že tam nahoře jej nabarvily slečny emailovou barvou, se kterou bude chodit celý týden bajlovat sudy a vyklepávat kotel a spouštět se do kanálu, protože strýce kvůli řevu teď nejraději dávali do kotle nebo do podzemí pivovaru…

Druhý den ráno o svačině přišli dělníci za tatínkem a řekli, že ráno nemohli strýce Pepina najít, až teď, že spí pod kavalcem, možná taky že umírá. A tatínek už věděl, vzal lahvičku čpavku a šel s dělníky, všichni se dívali na tatínka vyčítavě, že tatínek to byl, který vyhladověl svého vlastního bratra, který omdlel a leží teď v hadrech pod kavalcem ve své šalandě. Když došli, dva dělníci vzali kavalec a odnesli jej. Uprostřed starých a plesnivých holínek a pracovních roztrhaných bot, uprostřed zaprášených hader a v prachu tam ležel strýc Pepin, jeho tváře se třpytily červenou zaschlou emailovou barvou, oči měl podmalované černí a zdálo se, že nedýchá. Tatínek poklekl a naslouchal na jeho hrudi, pak viděl, že strýc Pepin dýchá nosem… Nasadil otevřenou lahvičku se čpavkem, ale strýc přestal dýchat nosem a dýchal ústy, tatínek mu přiložil dlaň na ústa a strýc pak musel natáhnout trochu čpavku. Vyskočil, zaprskal… A tatínek se narovnal a z postele vytahoval onuce a hadry a ptal se strýce: „Co je tohle?“ A strýc pln slzí mu trhal ty hadry a volal: „To je fajnová košile, tu mi darovala krasavice slečna Glancová…“ A tatínek vytahoval hadry a klůcky a špinavé prádlo, které když strýc k nám chodíval na obědy, bývalo vždy čisté… „A co je tohle?“ A strýc pokaždé křičel, že to jsou vzácné dary od slečen a krasavic, a zase bral ty hadry z kbelíku od kamen a ukládal je pod špinavý podhlavník… A tatínek se díval a viděl, že dělníci se dívají, že toho všeho není příčinou strýc, ale pan správce pivovaru, bratr dělníka, bydlící ve třech pokojích, zatímco jeho bratr Pepin spí tady jako zvíře. Tatínek, než vyšel ze sladovny, otevřel lahvičku se salmiakem, natáhnul ještě několikrát, ale neslzel, i ten čpavek byl asi slabý na všechno to, co mu způsobil jeho bratr, který před osmi lety přijel k němu na čtrnáctidenní návštěvu. Navečer jsem viděl strýce Pepina s námořní čepicí a emailovými tvářičkami, jak kráčí dozadu, tam ke chlívkům, viděl jsem jeho čepici, jak se snáší k zemi, obešel jsem vůz s mlátem a podle kůlny jsem tiše šel ke dvířkám na dvorek. Strýc Pepin vybíral vařené brambory se šrotem, otíral si šrot o kalhoty a jedl, až snědl slepicím všechny brambory, pak dojedl i slupky, které odhodil.
