---
title: '9'
contentType: prose
---

<section>

Pan podstarší tak jako vždycky stál za bránou s notýskem v prstech, dělníci chodili do práce tak jako dřív, ale to bylo jen zdánlivé zdání. Nezdravili pana podstaršího, schválně přišli všichni o čtvrt hodiny později a pan podstarší byl průhledný, neexistující, nejsoucí. Zapisoval, jizlivými poznámkami znamenal do notýsku pozdní příchod, když pak rozděloval práci, řekl bednářský pomocník: „My už nepotřebujeme nad sebou drába, už nepotřebujeme nad sebou pana France ze zámku, my si ode dneška už práci budeme rozdělovat sami.“ A pan podstarší řekl: „Dokud jsem jmenován vaším představeným a dokud je správní rada pivovaru, která mne jmenovala, tak do té doby budete poslouchat mne.“ Bednářský pomocník ale pravil: „Jenomže ode dneška je pivovar národní podnik, a už nejsou páni, páni jsme teďka my, a ode dneška je jmenovaná závodní rada a já jsem její předseda…“ A odešel a pan podstarší stál zasažen, a když se vrátil z kanceláře, tak byl malinký. Vyhledal bednářského pomocníka a plačtivě pravil: „Ale já jsem přece z vás, já jsem byl tolik let tady na spilce jako dělník.“ Bednářský pomocník ale řekl: „Byl jste ale proti nám, vždycky jste chtěl, co chtěli páni, a panská láska po zádech chodí, a nejen to, ještě jste se na nás vytahoval a to vám odpustit nesmíme, to odpustit nejde…“ Pan podstarší ještě se vzepřel: „Ale vy jste mě nepřijímali…“ Ale bednářský mistr řekl: „Nepřijímali, ale my vás propouštíme, rozhodli jsme se, že budeme dělat bez vás… ostatně výpověď máte už na poště, a nejlepší bude, když půjdete domů…“ A pan podstarší odcházel, ještě se vrátil, tak jako vždycky měl pouze jakoby sen, že to dotáhl až na podstaršího, nevěřil tomu před tolika lety, tak zase se nyní vrátil do pivovarského dvora, protože nevěřil, že se mu to jen zdá, že to není možné, aby byl propuštěn, ale nikdo si jej už nevšímal, nikdo jej nebral na vědomí, byl průzračný, protože ztratil moc, už nemohl propustit dělníka a přijmout místo něj jiného, už dělníci nežmoulali čepice, už o práci poníženě neprosili, ale teď byli pány A tak se stalo, když na podzim začala maminka česat jablka, když i pan podstarší přijel, aby si otrhal svoje deputátní stromy, přinesl si svoje košíky, svoje žebříky, a tak když stál na žebříku a podával košíčky jablek, které jeho plačící manželka vysypávala do velkých prádelních košů, maminka se dvěma ženskými česala jablka do svých košíků, tu paní podstarší se rozplakala, že maminka trhá z jejího stromu ty soudkové řehtáče, které patřily vždycky jí… ale maminka řekla, že pan podstarší už tady nemá co hovořit, že teď jsou tyhle stromy její, že tatínek zůstal pořád ve službě a že podle starých smluv má jako správce pivovaru právo na polovičku, a ta polovička sadu prochází tak, že do ní patří i řada, kterou si neprávem vzal pan podstarší, a tak paní podstarší vylezla za maminkou na žebřík a trhala ty soudkové řehtáče, a maminka schválně oškrabávala botky plné bláta a zaschlé bláto padalo do obličeje a do vlasů paní podstarší, ale ona trhala dál, a tak maminka sestoupila ze žebříku, šlápla paní podstarší na klouby svírající šprycle žebře, ta musela taky s maminkou dolů, a tak paní podstarší vzala maminčin koš s jablky a vysypala ho do svého koše, a pak stály ženy proti sobě, už se zdálo, že se do sebe dají, už se rozeběhly, aby si vjely do vlasů a strhly si blůzičky a daly průchod staré nenávisti, která okřála trháním podzimních jablek, když od sladovny přicházeli tři dělníci, vedeni bednářským pomocníkem, a když došli, řekl bednářský: „Deputát taky skončil, zahrada a ovoce je naše. Celá zahrada, odneste si žebříky, ode dneška budeme si česat ovoce my, máme děti, vnoučata, a kdybychom je neměli, zahrada patří teď nám všem, už nepatří pánům…“ A tatínek přicházel zahradou, vyhýbal se větvím, a když zaslechl konec řeči, pravil tichým hlasem: „Ale já jsem nikdy nedělal pána.“ Bednářský pomocník pravil mírně: „Pane správce, nedělal, vy jste byl na nás laskavý a hodný, ale to, že jste byl na nás hodný, vám dneska spíš přitěžuje, protože jste sloužil pánům, ale dneska jsme tady pány my, a když jste tady, tak i vy nebudete už náš správce, my si správce zvolíme z řad dělníků, odbory nám sem dosadějí dělnického správce, protože od zítřka se znárodněné akcie prodávají jen dělníkům, a akcionáři pivovaru jsme my, máme tedy právo si jmenovat svoje předáky, tak jako buržoazní společenstvo s ručením omezeným mělo právo si jmenovat do vedení podniku svoje lidi… Paní podstarší, vezměte si jablka, která jste si natrhala, paní správcová, vy si vezměte jablka, která jste si natrhala, a vy, pane správce, jděte domů, máte čtvrtroční výpověď, do kanceláře už v pondělí nemusíte chodit, protože svoje ředitele už máme. Byl jste na nás hodný a to vám máme za zlé, protože tím jste lámal ostří třídního boje, rozumíte?“ Tatínek zavrtěl hlavou a řekl: „Nerozumím, ale chápu to a zařídím se…“ A bednářský mistr, odcházeje se třemi členy závodní rady, obrátil se a s námahou, ale přeci jen řekl: „Taky hned dnes vám začneme vyklizovat garáž, auto si odtáhněte a všechny kanystry a náhradní součástky taky, dáme vám ty krámy ke zdi…“ A maminka zrudla až do kořínků vlasů, vzala koše plné jablek a vysypala je na ušlapanou trávu, menší koše naskládala do větších, zasmála se a řekla tatínkovi: „Začneme teď nový život,“ a pohladila tatínka a zasmála se na něj a on se jí podíval do očí, tohle od maminky nečekal, vzal ucha košů a odcházeli, rozhlíželi se jakoby naposledy anebo poprvně na krásnou štěpnici pivovaru, kde spolu žili čtvrt století, a uviděli zahradu tak krásnou jako nikdy, jablka na větvích vydávala barvy a vůně jak na poslední cestu touto zahradou, ve které sušívali na šňůrách prádlo, ve které maminka trhávala kopretiny a jiné luční kvítí, avšak stačilo zavřít oči a v představách byla tato zahrada ještě jednou, maminka, když zavřela oči, mohla spočítat nejen pod zavřenými víčky všechny stromy, ale každý strom poznat tak jako vzpomínky na lidi, na jejich tváře, pohyby, na jejich drobné vady… A když tatínek do svého domku, který koupili před lety, odvezl automobilové součástky do nové kůlny, když odtáhl škodovku, vrátil se do kanceláře, naposledy tam byl, vybral si svoje zásuvky, svoje pera, nový ředitel otevíral poštu a pil pivo hned po ránu, jak byl zvyklý, otevíral poštu a rozdal ji a čekal, až tatínek půjde, a tatínek čekal, otálel, ještě si vyšel do pivovaru, schválně si zapomněl prázdné kanystry u zdi, i tam otálel, ale žádný z dělníků k němu nepřišel, nikdo se s ním nerozloučil, nikdo jej nepolitoval, ani jediné slovíčko, chodili, jako by tatínek nebyl, jako by škodovkou a na motocyklu nevozil jejich manželky k porodu, jejich děti na prázdniny, jako by jim nedávno nepůjčoval nákladní vozy a auta k přepravě nového nábytku anebo materiálu na stavení a domky, které si stavěli, a tak tatínek odešel, jako by byl vinný, tak jako pan podstarší. Když si tatínek odvezl poslední krabici s pery a kalendáříčky a notýsky, otevřel skříňku a vzal dvě bachraté lampy, ty lampy, v jejichž svitu psával před léty a které byly připraveny, kdyby elektrika vypnula, bachraté lampy se zelenými stínítky, a když si je odnášel, pravil dělnický ředitel: „Ty lampy jsou ale v inventáři pivovaru…“ a vzal je tatínkovi z rukou. „Já si je koupím,“ pravil tiše tatínek. Ale dělnický ředitel vrtěl hlavou a řekl cize: „Nahrabal jste si dost, postavil jste si vilu…“ A když tatínek vyšel z kanceláře, dělnický ředitel na to čekal a obě lampy i se zelenými stínítky vyhodil oknem na hromadu harampádí a šrotu a zelená stínítka a cylindry se roztříštily a tatínek se chytil za hlavu a křuplo mu v ní, jako by mu roztříštili mozek. „Začíná nová epocha i tady,“ řekl dělnický ředitel a vešel do kanceláře. A tak ten den, když tatínek s maminkou se přestěhovali, když pověsili poslední záclony, kdy tatínek na zídku šroubovákem připevnil svoje jméno, když pečlivě do čtyř špalíčků zašrouboval zelenou skříňku na dopisy, tak od pivovaru kráčel strýc Pepin se dvěma kufry, kolem hlavy mu poletoval veliký otakárek fenyklový, a kam strýc kráčel, tam za ním houpavým letem se vznášel ten hnědý motýl s pavími oky na křídlech. Když strýc Pepin postavil kufry a oddychl si, otakárek se nad ním vznášel jako holubice zvěstující neposkvrněné početí, tatínek se na strýce podíval a vyšla i maminka, a když uviděla toho motýla, řekla: „Strýcu Jožine, kampak jdete, a co ten motýl nad vámi?“ A strýc Pepin mávl rukou a pravil: „Potvora, letí se mnó až z pivováru, jen jsem vyšel ze šalandy, tak za mnó… Odháňám jej, ale ono se mu nesce.“ A maminka se zeptala: „A kam, strýcu, jedete? Na rekreaci? Na výlet za krásnými slečnami? Která vás pozvala?“ A strýc Pepin řekl: „Ale kdepak, já už su v penzi, tak k vám jdu chvilku na návštěvu. Všecko, co mám, tam si nesu sebó.“ A maminka se polekala, oběma rukama jako proti mračnu se bránila, oběma dlaněmi, a vlasy se jí zježily hrůzou. Ale tatínek se usmál a řekl: „Tak pojď, bratře, dál.“ A maminka šeptala tatínkovi: „Uvidíš, že u nás zůstane nadosmrti…“ Ale tatínek se zase usmál a řekl: „No a…?“

A tak se strýc Pepin nastěhoval do sklepního bytu, a nějaký jiný čas začal, tatínek založil zahradu, a tak jak pracoval, tak se začal měnit on, on, který jen píval kávu a kus suchého chleba k tomu, tak začal jíst maso, rád se napil piva, on, který nesnesl cibulku, tak v ní měl zálibu. A tak jak jedl, tak i jemu zesílil hlas, rád se zlobil a křičel, a čím víc křičel, tak mu sílil hlas a tím křičením začal mít chuť k jídlu, a když dostal zabíjačku, tatínek nejenže snědl sám zabíjačkovou polívku, ale snědl i studený ovar a jitrnice jedl bez chleba a připíjel k nim pivo. Ale strýc Pepin, který tak rád jedl, a kdekoliv byl pozván, tak snědl šest obědů a vypil všechno, co mu kdo nabídnul, tak strýc Pepin se začal vracet k začátku, stával se tím, kým na jídlo býval Francin, a jídlo z masa nechával a prosil, aby dostal jen hrnek mlíka nebo kávy a kus chleba. „Co máte, švagrová, z teho,“ říkal, „když se nedělá, tak se nesce jest.“ Ale tím, že přestával jíst a jedl jen základní pokrmy, brambory a polívku, tak přestával křičet, přestával se zlobit, už neměl důvod vyřvávat na celé městečko ty svoje tirády, jen mávnul rukou, a když Francin se zlobil a křičíval, tak strýc Pepin jej mírnil, spínal ruce, zacpával si uši a prosil Francina, aby se mírnil. A tak pracovali oba bratři přes den v zahradě, strýc tvrdíval, že začíná špatně vidět, tak Francin mu dal motyčku, natáhl provazy a Pepin okopával zeleninu, ale když vykopal zelí i s plevelem, tak Francin křičel, Pepin musel jen kopat cestičky. Hloubil zase ty cestičky tak, že z nich dělal zákopy, avšak Francin byl rád, že strýc má trochu pohybu, tak strýc kopal, ale čím dál míň, posedával a naučil se chodit takovým opatrným pohybem slepců nebo špatně vidících, s napřaženýma rukama hmatal před sebe, jako by mu pořád hrozila nějaká překážka. „Jako když jdu ve vodě,“ říkal, a pak už nenašel ani cestičku, a když ho do ní tatínek zavedl, tak zase nenahmatal motyčku, a když mu ji tatínek dal do ruky, tak bezradně kopal a neudržel směr a kopal cestičku do záhonků a Francin hulákal a řval. A tak sousedé, kteří byli zvyklí na strýce Pepina, tak začali u plotu radit: „Pane Jozef, co kdybyste si sem dal dvě lokomotivy a tak zahradu zvorali?“ Ale strýc Pepin nahmatal okraj cestičky, posadil se a Francin křičel: „Copak, vy vole, mezi těmahle stromečkama můžeme tahat mlátičku? Copak taková lokomotiva je nějaká hračka? Takový hovado, jak bysme to zatáhli sem? Dyk bysme porazili plot! Kdo vám to poradil?“ A soused se držel prstama drátěného plotu a tvrdil: „Pane Jozef, radil to hejtman Meldík, ten, kterej je teďka předseda zahrádkářů.“ A strýc Pepin se díval do dálky, někam docela jinam, a Francin křičel: „Ale copak takovej Meldík může bejt předseda zahrádkářů? A on žádnej hejtman na vojně nebyl.“ A soused trval: „Ale, pane správce, byl, před chvílí říkal: ‚Já ty dva kloučky z vilky, já je naučím zahradničit. Pipánka…“ A tatínek křičel: „Ale copak ten vůl může někoho učit zahradničit? A Pipánka, co si to dovoluje? Co má von v makovici, tak my s bráchou máme v prdeli!“ jadrně volal tatínek. A soused pravil: „Říkal Meldík, že by vás naučil pěstovat jetelíček a že byste mohli mít kozy, ale že byste museli zrejt zahradu hluboko předradličkou…“ „Ale copak kozy pěstovat, to není jen tak,“ křičel tatínek a třímal motyčku, „koza je kurva zmlsaná, mamince sežrala z portmonky tři zlatky, a jednou jsme dali chladnout kbelík s vepřovým sádlem a koza nám to vypila, dejte pokoj s kozama, vy vole!“ A maminka otevřela okno a řekla: „Udělali bysme vedle garáže chlívek pro kozy a byl by užitek.“ A tatínek odkašlal a křičel na maminku: „Volové jste všichni, na kozách se vždycky prodělá!“ Ale maminka trvala: „Kdepak, takový dvě mírný kozy bych chtěla, taková koza vás ráno probudí a hezky byste chodili s kozama na pastvu, na zdravej vzduch…“ Ale Francin křičel, že na zdravej vzduch chodit nechce, křičel na bratra, který se ale už nebránil, už byl někde jinde, už mu nepřišlo, aby křičel, všechno, co slyšel, jej nepobuřovalo, nedávalo mu důvod k zlobení, jen seděl na okraji cestičky, seděl na prkýnku a vnímal jen sluneční světlo, jako v lázni seděl a ke štěstí už nepotřeboval víc než to, co bylo kolem něj, to teplé ticho. „Já už nevidím,“ říkal Pepin a Francin se rozkřičel: „Cože nevidíš? Ty nechceš vidět, to je to!“ A strýc Pepin řekl tiše: „Já bych ty kozy nenahmatal v chlívku.“ A maminka řekla z okna: „Tak já bych vás vedla jedině na pastvu, uvázala bych vám, strýcu Jožine, ty kozy na pastvě za ruku,“ radovala se maminka, že strýc se dal vlákat do hry, avšak strýc Pepin se zadíval okem do okna, tam, kde se třpytily světlé záclony, mávl rukou a řekl: „Co máte z teho…“ „Ale bylo by mlíčko a kozí mlíčko jde na krev!“ řekl soused s nadějí v hlase, ale místo strýce Pepina, který se pohybem ruky odmlčel definitivně, Francin křičel: „A co to povídáte? Můj bratr Pepin, kterej dostával od poručíků koňak a šampaňský a se slečnami se bavil a vedl společenskou konverzaci, že ho přivezli policajti jak linoleum, teďka by měl pít kozí mlíčko?“ Soused roztáhl obě dlaně ve vějíř a řekl: „Ale mistr, kterej tak rád zpíval a tancoval, tak takovým kozám kdyby zpíval, tak by měly hodně mlíčka, Mičurin píše, že když se zpívá a hraje hudba kravám, tak víc nadojejí…“ Ale místo Pepina zlobil se tatínek: „Co to povídáte? Mičurin učí, že lze pěstovat jablka na vrbách, štěpovat to, ale co takovej může vědět o pěstování koz? Co si to dovolujete?“ křičel tatínek, vzal motyčku, zaujal bojovou pozici a zvolal: „Pepine, pojď, dáme mu ajnfacher štos, rovnou do nosu, jako rakouský vojáci, pojď, bim ho!“ A tatínek dělal výpad rovnou štýlem, násadou motyčky skrz drátěný plot, a dodal radostně: „A rakouskej voják bude zase vítěz…“ a díval se na svého bratra, ale strýc Pepin byl tichý, díval se jinam, jen mávnul dlaní, jako by to, co bylo řečeno, nestálo už ani za jediný výkřik, za jediný pohyb, že všechno je marnost nad marnost.

Ale přeci jen ještě jednou se dal strýc strhnout Francinem, dali se do hledání hub, hříbků. A zase musel Francin použít lsti, než vyjeli poprvně do dymokurských lesů, tak Francin si koupil napřed tři hříbky, a když ráno ujížděli vlakem, viděli, jak s nimi jede dalších sto houbařů, když dojeli do Rožďalovic, tak se všichni vyhrnuli, celé stádo houbařů rozzlobených jeden na druhého, a les se ozýval křikem a voláním a svoláváním. A Francin uměl od sebe zapudit houbaře, kteří jim křižovali cestu, nechal přejít houbaře a hned na kraji lesa vyndal koupený hříbek a zvedl jej za spěchajícím houbařem a řekl: „To vy necháváte houby za sebou?“ A zvedl ten koupený hříbek a houbař stál zasažený bleskem a tatínek čistil hříbečka a dal ho strýci do košíčku a strýc jej nahmatal a voněl k němu a byl blažený, a tak tatínek ty tři koupené hříbky takhle uplatnil, aby odstranil od sebe houbaře, vždycky za houbařem zvedl druhý a pak třetí hříbek, a takový houbař, za kterým tatínek našel hříbka, už byl závistí tak zbědovaný, že začal špatně hledat. A tak bratři chodili lesem, přes příkopy strýce Francin převedl, a pak seděli, strýc bral hříbky, voněl k nim a tatínek křičel nadšením. Pak ale začalo jezdit z nádraží městečka, kde se zastavil čas, tolik houbařů, že tatínek řekl, že pojedou raději na hříbky odpoledne, ale to samé si řekli asi i ostatní houbaři, a tak na nádraží se odpoledne setkali zase všichni, pak že pojedou autobusem, ale zase u autobusu se shromáždili všichni ti houbaři, co jezdili vlakem, bylo jich tolik, že museli vypravit ještě jeden autobus, a tak tatínek řekl, že nejlepší bude, když se pojede autem, ale ráno za úsvitu z městečka, kde se zastavil čas, vyjela celá kolona aut a motocyklů a bicyklistů a všichni zase jediným směrem, takže zase byli v lese všichni a jeden druhého měli na dosah ruky i očí. A tatínek se rozhodl a začali sbírat podle profesora Smotlachy i houby nejedlé i houby podezřelé. Tatínek bral s sebou kastrolek a kousek másla a se strýcem Pepinem začali pěstovat experimentální mykologii. A měli houby vždycky skoro od pozdního jara do pozdního podzimku. Začali sbírat muchomůrku šedou a trsy třepenitky svazčité, rozdělali ohýnek, zpěnili cibulku na másle, přidali pestřec a muchomůrku tygrovanou. Tatínek nejdříve podal houbovou smaženici strýci Pepinovi a počkal půlhodinky a ptal se strýce: „Jožko, nezdá se ti, že slyšíš zvonění?“ A když strýc neslyšel zvonění anebo slyšel, ale bylo to pouze klinkání zvonku z kostela nebo cinkání zvonku od bicyklu, tatínek pojedl také tu smaženici a shledal ji výbornou. Jednou ale zůstali v lese plných pět hodin, tatínek přidal víc pestřece neboli lanýže, a tak jak pojedli, tak zůstali v lese, protože ochrnuli na nohy. Strýc Pepin si liboval, že už nemusí vůbec chodit, že už bude invalida, že jej budou vozit na vozíčku. Ale za pár hodin byl strýc Pepin zklamán. Zase se vrátily síly a oba došli na nádraží a vrátili se domů. Ten čas se Francin začal cítit hrozně fit po těch podezřelých houbách, vzali s sebou i maminku, to ale už byli oba tak daleko, že udělali smaženici z hořkých hřibů a hřibů modráků a čirůvky sírové a několika chřapáčů, které podle profesora Smotlachy obsahují kyselinu helvelovou… a nejdříve dali pojíst tu houbovou pochoutku mamince, a když za půl hodiny maminka neslyšela zvonění, pojedli jídlo taky, nasbírané chřapáče maminka naložila do octa a shledala je výborné, daleko lepší než hřiby. A pak Francin přišel na nápad, že ty naložené chřapáče, když se dají do octa estragonového s oranžovou liškou a ještě s lošákem a chorošem zvaným žemlička, tak lze je podávat v pohárku, pokapat citronem s troškou vorčestru a tabaska, ta směs hub že chutná jako nejjemnější mořské škeble a langusty. A tak se stalo, že jednou vystoupili v Třebestovicích, a když Francin s Pepinem se vedli za ruce přes fotbalové hřiště u lesíčka, povídá Francin, co se to tam červená? A vrátili se a užasli, pak poklekli a nasbírali vrchovatý košík krásných křemenáčů. A pak seděli v písku u lesíka a hřáli se a potom na nádraží na ně křičeli houbaři, kteří hledali celý den a na dně košíčku měli pár jedlých hub, že to někde koupili, že tady Francin a Pepin dělají provokaci. A tak se stalo, že navečer, když doma maminka poprvně zase usmažila jedlé klasické houby, tak všichni tři dostali zvracení a na strýce Pepina se dostavily mdloby, průjmy, pak dostal velikou žízeň a nové vrhnutí, pak tupou bolest do hlavy, křeče do lýtek a chvílemi dvojité vidění a vytrvalé zvonění v uších. Když rodinu odvezli do nemocnice, protože ochrnula šest hodin na nohy, primář řekl, že se všichni otrávili jedlými houbami, což naposledy se stalo profesorovi Smotlachovi, který taky byl nalezen v hlubokém bezvědomí po požití hřibů.

</section>
