<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="4">
    <meta name="apple-mobile-web-app-capable" content="yes">
    <title>4</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./mestecko_kde_se_zastavil_cas_007.html">
    <link rel="next" href="./mestecko_kde_se_zastavil_cas_009.html">
    <meta name="nb-order" content="4">
    <link rel="self" href="mestecko_kde_se_zastavil_cas_008.html">
    <meta name="nb-identifier" content="hrabal-mestecko-kde-se-zastavil-cas-124cde4">
    <meta name="nb-role" content="chapter">
  </head>
  <body data-nb-words="1963" data-nb-chars="11331" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="mestecko_kde_se_zastavil_cas_005.html">1</a></li>
        <li><a href="mestecko_kde_se_zastavil_cas_006.html">2</a></li>
        <li><a href="mestecko_kde_se_zastavil_cas_007.html">3</a></li>
        <li><a href="mestecko_kde_se_zastavil_cas_008.html">4</a></li>
        <li><a href="mestecko_kde_se_zastavil_cas_009.html">5</a></li>
        <li><a href="mestecko_kde_se_zastavil_cas_010.html">6</a></li>
        <li><a href="mestecko_kde_se_zastavil_cas_011.html">7</a></li>
        <li><a href="mestecko_kde_se_zastavil_cas_012.html">8</a></li>
        <li><a href="mestecko_kde_se_zastavil_cas_013.html">9</a></li>
        <li><a href="mestecko_kde_se_zastavil_cas_014.html">10</a></li>
        <li><a href="mestecko_kde_se_zastavil_cas_015.html">11</a></li>
        <li><a href="mestecko_kde_se_zastavil_cas_016.html">*&nbsp;*&nbsp;*</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">4</span></h1>
        <p class="chunk" data-nb-ref-number="2" data-nb-words="1582" data-nb-chars="9113"><span class="idea" data-nb-ref-number="2" id="idea2" data-nb-words="1582" data-nb-chars="9113">Strýc Pepin každého čtvrt roku se&nbsp;dostal do&nbsp;revoluční nálady, odmítl, aby mu&nbsp;tatínek uložil úspory na&nbsp;knížku, odmítl, aby mu&nbsp;tatínek dával deset korun denně na&nbsp;cigarety, odmítl, aby mu&nbsp;maminka hospodařila s&nbsp;prádlem, odmítl i&nbsp;u&nbsp;nás jednou denně teple jíst… Vždycky to&nbsp;začalo stejně, strýc Pepin křičel a&nbsp;odstrkoval od&nbsp;sebe talíř se&nbsp;svíčkovou a&nbsp;hulákal: „Co toto je&nbsp;za&nbsp;čínské žrádlo? Tlačí mne po&nbsp;tom žalódek!“ Když mu&nbsp;maminka dala husu a&nbsp;optala se&nbsp;strýce: „Tak jak vám chutnalo?“, strýc Pepin mávl rukou a&nbsp;řekl: „Dobrý bylo to&nbsp;zelíčko.“ A&nbsp;když jsme zabíjeli a&nbsp;strýc se&nbsp;najedl dosyta, čeho chtěl, schválně si&nbsp;nakonec vzal prasečí ocas a&nbsp;šilhal na&nbsp;něj a&nbsp;pak tahal, držel ten vocas v&nbsp;zubech a&nbsp;natahoval, a&nbsp;když se&nbsp;mu&nbsp;vocas vysmekl a&nbsp;strýc se&nbsp;udeřil hlavou o&nbsp;zeď, u&nbsp;které seděl, zařval: „Takový plan­taniny já&nbsp;nebudu jest! Vona si&nbsp;tróba myslí, že&nbsp;su&nbsp;nějaké hlopáček hlópé, a&nbsp;vůbec, říkajó lidi, že&nbsp;mě&nbsp;vykrádáte!“ A&nbsp;tatínek se&nbsp;zděsil a&nbsp;psal strýci po&nbsp;stole, kolik mu&nbsp;dává na&nbsp;organizaci a&nbsp;na cigarety a&nbsp;kolik na&nbsp;prádlo a&nbsp;pět korun na&nbsp;tu&nbsp;večeři vždycky teplou, ale strýc se&nbsp;na&nbsp;nás díval chladně, nenávistně, najednou nenáviděl nás všechny, všichni jsme byli u&nbsp;strýce páni, milostpáni, všichni jsme stoupali po&nbsp;žebříku vzhůru, zatímco on, dělník, chodil po&nbsp;ležícím žebříku, nemaje nikdy jinou šanci než tu, ve&nbsp;které je, a&nbsp;na tak dlouho, dokud neumře nebo nepůjde do&nbsp;penze. Každý rok v&nbsp;našem bytě bylo zděšení nad strýcovou revolucí, každý rok ale zděšení sláblo, protože opakování přináší řád a&nbsp;pořádek a&nbsp;návratné motivy mírní náraz prvního překvapení. Tak tatínek strýci vyplatil všechny peníze, co&nbsp;u&nbsp;něho Pepin měl, dal mu&nbsp;spořitelní knížky, protože strýc se&nbsp;nenechá okrádat o&nbsp;těžce vydělané peníze, které si&nbsp;vydělal těmahle rukama, strýc se&nbsp;slavnostně zřekl svého bratra, který je&nbsp;náhončí kapitalistů, mávl nad maminčinou rukou, kterou mu&nbsp;nabízela ke&nbsp;smíru, a&nbsp;tak stál ve&nbsp;veřejích, jako bychom mu&nbsp;všichni ublížili, jako bychom my&nbsp;byli vinni tím, že&nbsp;on&nbsp;bydlí v&nbsp;šalandě a&nbsp;my máme tři pokoje a&nbsp;kuchyň, jako bychom za&nbsp;to&nbsp;mohli, že&nbsp;on&nbsp;je&nbsp;dělníkem v&nbsp;pivovaru, ve&nbsp;kterém správcuje jeho bratr Francin, můj tatínek, maminčin manžel. A&nbsp;to ještě venku strýc se&nbsp;s&nbsp;chutí vyplil a&nbsp;vzdaloval se&nbsp;a&nbsp;hlasitě křičel, že&nbsp;každýho pána je&nbsp;nélepší drapnót a&nbsp;látnót s&nbsp;nim vo&nbsp;zem… A&nbsp;my jsme ten večer byli malincí a&nbsp;všichni jsme se&nbsp;sblížili, tatínek visel na&nbsp;mamince pod lustrem a&nbsp;ona jej hladila a&nbsp;tatínek jednou rukou hladil maminku a&nbsp;druhou rukou hladil mne, taky jsem se&nbsp;přitiskl k&nbsp;rodičům, protože jsme si&nbsp;nedovedli srovnat to, co&nbsp;se&nbsp;stalo. A&nbsp;tak strýc Pepin nejdřív utratil všechny peníze, co&nbsp;měl na&nbsp;hotovosti, druhý týden utratil peníze, co&nbsp;mu&nbsp;tatínek našetřil, a&nbsp;třetí týden za&nbsp;sobotu a&nbsp;neděli utratil zálohu a&nbsp;pondělí a&nbsp;úterý a&nbsp;středu a&nbsp;čtvrtek si&nbsp;vypůjčoval na&nbsp;dobírku. A&nbsp;přesto, jak strýc Pepin kráčel do&nbsp;města, tak se&nbsp;otevírala vrátka a&nbsp;vycházeli sousedé a&nbsp;ženské, otevírala se&nbsp;okna, pod kterými strýc Pepin kráčel v&nbsp;námořní čepici, a&nbsp;každý, kdo mohl, tak se&nbsp;jej ptal na&nbsp;krásné slečny, za&nbsp;kterými jde, ptaly se&nbsp;jej ženské, zda budou se&nbsp;strýcem hrát divadlo, nebo kdyže je&nbsp;strýc odvede na&nbsp;rande do&nbsp;setmělého lesíčka, kdy strýc je&nbsp;vezme do&nbsp;Vídně a&nbsp;do Budapestu, ptaly se&nbsp;jej dívky, kdy si&nbsp;strýc půjde s&nbsp;nimi na&nbsp;ostrov zatančit, a&nbsp;vyprošovaly si&nbsp;taneček o&nbsp;dámské volence, která bude až&nbsp;v&nbsp;zimě, páni se&nbsp;jej důvěrně vyptávali na&nbsp;ženská lýtka v&nbsp;hostincích s&nbsp;dámskou obsluhou, jaké slečny mají poprsí a&nbsp;jaké mají na&nbsp;pokoji peřiny, a&nbsp;strýc v&nbsp;prvním baráku si&nbsp;vyprosil kvítí a&nbsp;daroval je&nbsp;ženským v&nbsp;barácích dalších, kde si&nbsp;vyprosil další květiny ze&nbsp;zahrádky, aby je&nbsp;daroval krasavicím v&nbsp;oknech, která se&nbsp;otvírala už&nbsp;do&nbsp;ulic a&nbsp;náměstí. Tak strýc Pepin kráčel a&nbsp;klaněl se, salutoval a&nbsp;rozdával polibky a&nbsp;jeho odpovědi přiváděly skupiny nebo jednotlivce ve&nbsp;smích, kterým se&nbsp;strýc Pepin vzdaloval, jako jedoucí vláček za&nbsp;sebou zanechává kouř… A&nbsp;hned jeho první štace byla hospoda s&nbsp;dámskou obsluhou na&nbsp;Žofíně, jen strýc vstoupil, tak nudící se&nbsp;slečny vyskočily a&nbsp;porvaly se&nbsp;o&nbsp;kytici, kterou strýc daroval jedné z&nbsp;nich, hrozily jedna druhé, že&nbsp;si&nbsp;oči vyškrábou, a&nbsp;pak se&nbsp;strýc posadil a&nbsp;poručil si&nbsp;kafe a&nbsp;slečna Marta řekla: „A&nbsp;tady máš, bejku, ode mne pohár šampaňskýho, ať&nbsp;máš něco na&nbsp;čurání.“ A&nbsp;Bobinka nasadila desku a&nbsp;gramofon hrál Hřbitove, hřbitove, Bobinka se&nbsp;posadila strýci na&nbsp;kolena, a&nbsp;hosté tleskali a&nbsp;volali, a&nbsp;vůbec, kde se&nbsp;strýc objevil, tak působil nadšení, někdy mne bral s&nbsp;sebou, seděl jsem v&nbsp;koutku a&nbsp;pil limonádu, nebo slečny mne braly vedle sebe a&nbsp;já jsem byl s&nbsp;nimi rád, protože já&nbsp;jsem měl rád vůni obyčejných voňavek a&nbsp;rád jsem viděl načerněné obočí a&nbsp;uměle nalíčené tvářičky, když se&nbsp;ke&nbsp;mně naklonily, začervenal jsem se&nbsp;a&nbsp;ony mne za&nbsp;to&nbsp;červenání pohladily po&nbsp;vlasech a&nbsp;přitiskly si&nbsp;mne k&nbsp;prsům a&nbsp;já jsem zavřel oči, zatímco strýc Pepin nadšeně vykládal: „Ale dámy, slečny moje, vy&nbsp;moje krasavice, takovó kyticu, co&nbsp;jsem vám přinesl, to&nbsp;jedině nosil císař nebožtík Franta baronce Šratový, arcikníže Karel slečnám do&nbsp;důstojnického kasina U&nbsp;červeného vorla!“ Bobinka sladce zavzdychala: „Ach mistře, když na&nbsp;mne upřete svoje oči, padám taky jak baronka Šratová, kdybychom spolu měli mít svatbu, tak konec! Anebo vezmu nůž a&nbsp;šmik! A&nbsp;konec! Anebo bych vás postřelila!“ Marta shodila Bobinku z&nbsp;klína strýce, naklonila se&nbsp;nad ni&nbsp;a&nbsp;křičela: „Oči ti&nbsp;vydrápu, já, já&nbsp;jedině mám právo na&nbsp;Pipinka, jestli si&nbsp;nevezmeš mne, tak se&nbsp;votrávím!“ Strýc Pepin byl střelbou a&nbsp;jedy nadšený, upíjel kávu a&nbsp;najednou vykřikl: „Votravte se, slečno, slivovicí!“ a&nbsp;hospoda se&nbsp;rozesmála a&nbsp;slečna Marta řekla: „Co tomu ale, mistře, říká spisek páně Batisty?“ Strýc Pepin vytáhl cvikr, nasadil si&nbsp;jej a&nbsp;podal ruku slečně Martě a&nbsp;řekl dvorně: „Je vidět hned, že&nbsp;jste dáma, fajnová jako Mozartek, pan profesor Batista ve&nbsp;svém spisku o&nbsp;pohlavní zdravovědě říká, že&nbsp;správné mužské musí mít jaksepatří vyvinuté pohlavní úd, takový úd&nbsp;musí se&nbsp;skládat z&nbsp;pyje a&nbsp;musí mít dvě jaksepatří vyvinutá varlata…“ A&nbsp;Bobinka dodala naivně: „A&nbsp;když je&nbsp;jenom jedno varle?“ A&nbsp;vyvalila na&nbsp;strýce oči. „To je&nbsp;podle spisku páně Batisty takzvané jednokulčák, a&nbsp;to je&nbsp;zrůda.“ A&nbsp;slečny se&nbsp;začaly hádat a&nbsp;tahaly strýce za&nbsp;rukávy a&nbsp;ruce: „No to&nbsp;tedy nebudeme kupovat zajíce v&nbsp;pytli! Hned uděláme prohlídku! To&nbsp;se&nbsp;musí jaksepatří prohlídnout, hned si&nbsp;vás, mistře, odtáhneme na&nbsp;pokoj!“ Ale strýc Pepin vyskočil, vytrhl se&nbsp;slečnám a&nbsp;zavelel: „Dejte tam pořádné třapec! A&nbsp;pojďte tančit!“ Hostinská otevřela dveře a&nbsp;do lokálu se&nbsp;vloudal starý bernardýn, Dedek mu&nbsp;říkali, a&nbsp;strýc Pepin vzal Bobinku k&nbsp;tanci, ale ostatní slečny se&nbsp;draly k&nbsp;tanci také, ale strýc rozhodl: „Tak uděláme tanec se&nbsp;třema slečnama, takzvanou trilogii!“ A&nbsp;strýc vzal slečny za&nbsp;ruce a&nbsp;slečny dělaly to, co&nbsp;dělal strýc, odběhly do&nbsp;koutku a&nbsp;proti sobě píchaly do&nbsp;vzduchu prstíčky v&nbsp;rytmu hudby a&nbsp;pak prstíč­ky zase k&nbsp;zakouřenému stropu a&nbsp;hosté udělali kolo a&nbsp;hostinská stála s&nbsp;nožem se&nbsp;založenýma rukama a&nbsp;smála se, vrtěla hlavou, ale smála se, věděla, že&nbsp;za&nbsp;chvíli to&nbsp;začne a&nbsp;víno a&nbsp;likéry potečou proudem, tak strýc Pepin, mistr, dovedl rozproudit zábavu, pak strýc zvedl nohu, pokrčil ji&nbsp;a&nbsp;vymrskl ji&nbsp;a&nbsp;kopal do&nbsp;vzduchu a&nbsp;slečny to&nbsp;dělaly po&nbsp;něm a&nbsp;umíraly smíchy, řičely nad viděním toho, co&nbsp;viděly, pak strýc přiběhl a&nbsp;dělal výpady, jako kulový filek vypadal, a&nbsp;slečny to&nbsp;dělaly po&nbsp;něm, a&nbsp;vířil prach a&nbsp;strýc vyskočil docela vysoko, roztáhl nohy a&nbsp;dopadl na&nbsp;zem a&nbsp;udělal špagát. Bobinka křičela: „Mistře, neroztrhněte se&nbsp;mi&nbsp;v&nbsp;rozkroku!“ Marta volala: „Mistře Pepine, ať&nbsp;si&nbsp;neuděláte velikej pytlík!“ Jediná Dáša se&nbsp;zarděla a&nbsp;řekla: „Copak to, dívky, mluvíte? Velikej pytlík… a&nbsp;tříselňáka, kluku, ať&nbsp;si&nbsp;neuděláš!“ A&nbsp;vyskočila a&nbsp;udělala kankán a&nbsp;děvčata zvedala kolena a&nbsp;nohy a&nbsp;tančila kankán a&nbsp;strýc se&nbsp;klaněl vkleče, zasypáván prachem, který vířily sukně. Pak bernardýn Dedek vstal, vztyčil se&nbsp;a&nbsp;položil strýci packy na&nbsp;ramena a&nbsp;povalil strýce, ale strýc vstal, nabídnul druhé slečně paži a&nbsp;vzal ji&nbsp;a&nbsp;vyhazoval ji&nbsp;a&nbsp;dělal s&nbsp;ní výpady, vyvracel jí&nbsp;ruce a&nbsp;celou v&nbsp;pase zvracel ji&nbsp;tak, až&nbsp;vlasama zametala v&nbsp;rytmu hudby podlahu, a&nbsp;bernardýn Dedek zase povalil strýce a&nbsp;strýc ležel na&nbsp;zádech a&nbsp;bernardýn mu&nbsp;vrčel a&nbsp;cintal do&nbsp;obličeje a&nbsp;hospoda řvala smíchy, cizí hosté poroučeli láhve vína a&nbsp;hostinská nosila celé tácy štamprlat a&nbsp;strýc se&nbsp;posadil a&nbsp;dívky zvedly strýce a&nbsp;posadily jej na&nbsp;židli a&nbsp;malovaly mu&nbsp;červení tvářičky. „Nějak jste pobledl, mistře,“ řekla Bobinka a&nbsp;Marta přinesla svoji róbu, černou róbu s&nbsp;červenou umělou růží, a&nbsp;tak se&nbsp;stalo, že&nbsp;slečny strýce na&nbsp;pokoji přestrojily do&nbsp;černé róby, a&nbsp;když začala hudba, strýc vběhl do&nbsp;lokálu, umělou růži v&nbsp;zubech, a&nbsp;v&nbsp;tangu argentinu tančil Carmen, když udělal kotrmelec a&nbsp;salto do&nbsp;vzduchu, z&nbsp;podvlíkaček mu&nbsp;vypadlo přirození, ale strýc nedbal, tvářil se&nbsp;a&nbsp;špulil pusinku jako Carmen… a&nbsp;zase bernardýn Dedek vstal a&nbsp;prackou strýce povalil, pak ležel na&nbsp;něm a&nbsp;vrčel mu&nbsp;do&nbsp;ksichtu a&nbsp;paní hostinská, uplakaná smíchem, odvedla Dedka a&nbsp;strýc se&nbsp;klaněl, na&nbsp;všechny strany pořád ten sladký úsměv, nabarvené rty a&nbsp;tvářičky, aniž si&nbsp;všimnul, že&nbsp;tam nahoře jej nabarvily slečny emailovou barvou, se&nbsp;kterou bude chodit celý týden bajlovat sudy a&nbsp;vyklepávat kotel a&nbsp;spouštět se&nbsp;do&nbsp;kanálu, protože strýce kvůli řevu teď nejraději dávali do&nbsp;kotle nebo do&nbsp;podzemí pivovaru…</span></p>
        <p class="chunk" data-nb-ref-number="3" data-nb-words="380" data-nb-chars="2217"><span class="idea" data-nb-ref-number="3" id="idea3" data-nb-words="380" data-nb-chars="2217">Druhý den ráno o&nbsp;svačině přišli dělníci za&nbsp;tatínkem a&nbsp;řekli, že&nbsp;ráno nemohli strýce Pepina najít, až&nbsp;teď, že&nbsp;spí pod kavalcem, možná taky že&nbsp;umírá. A&nbsp;tatínek už&nbsp;věděl, vzal lahvičku čpavku a&nbsp;šel s&nbsp;dělníky, všichni se&nbsp;dívali na&nbsp;tatínka vyčítavě, že&nbsp;tatínek to&nbsp;byl, který vyhladověl svého vlastního bratra, který omdlel a&nbsp;leží teď v&nbsp;hadrech pod kavalcem ve&nbsp;své šalandě. Když došli, dva dělníci vzali kavalec a&nbsp;odnesli jej. Uprostřed starých a&nbsp;plesnivých holínek a&nbsp;pracovních roztrhaných bot, uprostřed zaprášených hader a&nbsp;v&nbsp;prachu tam ležel strýc Pepin, jeho tváře se&nbsp;třpytily červenou zaschlou emailovou barvou, oči měl podmalované černí a&nbsp;zdálo se, že&nbsp;nedýchá. Tatínek poklekl a&nbsp;naslouchal na&nbsp;jeho hrudi, pak viděl, že&nbsp;strýc Pepin dýchá nosem… Nasadil otevřenou lahvičku se&nbsp;čpavkem, ale strýc přestal dýchat nosem a&nbsp;dýchal ústy, tatínek mu&nbsp;přiložil dlaň na&nbsp;ústa a&nbsp;strýc pak musel natáhnout trochu čpavku. Vyskočil, zaprskal… A&nbsp;tatínek se&nbsp;narovnal a&nbsp;z&nbsp;postele vytahoval onuce a&nbsp;hadry a&nbsp;ptal se&nbsp;strýce: „Co je&nbsp;tohle?“ A&nbsp;strýc pln slzí mu&nbsp;trhal ty&nbsp;hadry a&nbsp;volal: „To je&nbsp;fajnová košile, tu&nbsp;mi&nbsp;darovala krasavice slečna Glancová…“ A&nbsp;tatínek vytahoval hadry a&nbsp;klůcky a&nbsp;špinavé prádlo, které když strýc k&nbsp;nám chodíval na&nbsp;obědy, bývalo vždy čisté… „A&nbsp;co je&nbsp;tohle?“ A&nbsp;strýc pokaždé křičel, že&nbsp;to&nbsp;jsou vzácné dary od&nbsp;slečen a&nbsp;krasavic, a&nbsp;zase bral ty&nbsp;hadry z&nbsp;kbelíku od&nbsp;kamen a&nbsp;ukládal je&nbsp;pod špinavý podhlavník… A&nbsp;tatínek se&nbsp;díval a&nbsp;viděl, že&nbsp;dělníci se&nbsp;dívají, že&nbsp;toho všeho není příčinou strýc, ale pan správce pivovaru, bratr dělníka, bydlící ve&nbsp;třech pokojích, zatímco jeho bratr Pepin spí tady jako zvíře. Tatínek, než vyšel ze&nbsp;sladovny, otevřel lahvičku se&nbsp;salmiakem, natáhnul ještě několikrát, ale neslzel, i&nbsp;ten čpavek byl asi slabý na&nbsp;všechno to, co&nbsp;mu&nbsp;způsobil jeho bratr, který před osmi lety přijel k&nbsp;němu na&nbsp;čtrnáctidenní návštěvu. Navečer jsem viděl strýce Pepina s&nbsp;námořní čepicí a&nbsp;emailovými tvářičkami, jak kráčí dozadu, tam ke&nbsp;chlívkům, viděl jsem jeho čepici, jak se&nbsp;snáší k&nbsp;zemi, obešel jsem vůz s&nbsp;mlátem a&nbsp;podle kůlny jsem tiše šel ke&nbsp;dvířkám na&nbsp;dvorek. Strýc Pepin vybíral vařené brambory se&nbsp;šrotem, otíral si&nbsp;šrot o&nbsp;kalhoty a&nbsp;jedl, až&nbsp;snědl slepicím všechny brambory, pak dojedl i&nbsp;slupky, které odhodil.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>