<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="1">
    <meta name="apple-mobile-web-app-capable" content="yes">
    <title>1 • Městečko, kde se zastavil čas</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./mestecko_kde_se_zastavil_cas_002.html">
    <link rel="next" href="./mestecko_kde_se_zastavil_cas_006.html">
    <meta name="nb-order" content="1">
    <link rel="self" href="mestecko_kde_se_zastavil_cas_005.html">
    <meta name="nb-identifier" content="hrabal-mestecko-kde-se-zastavil-cas-afdd842">
    <meta name="nb-role" content="chapter">
  </head>
  <body data-nb-words="3118" data-nb-chars="17440" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="mestecko_kde_se_zastavil_cas_005.html">1</a></li>
        <li><a href="mestecko_kde_se_zastavil_cas_006.html">2</a></li>
        <li><a href="mestecko_kde_se_zastavil_cas_007.html">3</a></li>
        <li><a href="mestecko_kde_se_zastavil_cas_008.html">4</a></li>
        <li><a href="mestecko_kde_se_zastavil_cas_009.html">5</a></li>
        <li><a href="mestecko_kde_se_zastavil_cas_010.html">6</a></li>
        <li><a href="mestecko_kde_se_zastavil_cas_011.html">7</a></li>
        <li><a href="mestecko_kde_se_zastavil_cas_012.html">8</a></li>
        <li><a href="mestecko_kde_se_zastavil_cas_013.html">9</a></li>
        <li><a href="mestecko_kde_se_zastavil_cas_014.html">10</a></li>
        <li><a href="mestecko_kde_se_zastavil_cas_015.html">11</a></li>
        <li><a href="mestecko_kde_se_zastavil_cas_016.html">*&nbsp;*&nbsp;*</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_002.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">1</span></h1>
        <p class="chunk" data-nb-ref-number="2" data-nb-words="680" data-nb-chars="3855"><span class="idea" data-nb-ref-number="2" id="idea2" data-nb-words="680" data-nb-chars="3855">Když jsem se&nbsp;vracel ze&nbsp;školy, rád jsem sběhl na&nbsp;náplavku, kde stály šífy s&nbsp;pískem, čluny, ze&nbsp;kterých vedla prkna a&nbsp;po nich pískaři vyváželi v&nbsp;kolečkách mokrý písek z&nbsp;ohromných hromad, tak lehce nakládali lopatami ten písek, vypadalo to, jako by&nbsp;nabírali lehounký sypký mrak, který na&nbsp;slunci se&nbsp;třpytil, protože každý ten maličký valounek písku hrál duhovými barvami. Jednou jsem poprosil, abych mohl naložit jedno kolečko toho písku, který přitekl z&nbsp;hor, a&nbsp;kdyby nebyl vybagrován, jistě by&nbsp;jej Labe dovalilo až&nbsp;do&nbsp;Hamburku a&nbsp;potom do&nbsp;samého moře, ale když jsem chtěl zvednout lopatu, myslil jsem nejdřív, že&nbsp;jsem chytil za&nbsp;plát člunu, musel jsem ještě jednou zabořit mokrou lopatu do&nbsp;hory písku a&nbsp;pak těžce, pomalu, jako bych vytahoval lopatu z&nbsp;téru nebo arabské gumy, zvedl jsem lopatu nad prkno, ale do&nbsp;kolečka jsem ji&nbsp;už&nbsp;nedonesl, vypadla mi&nbsp;z&nbsp;rukou a&nbsp;pískaři se&nbsp;mi&nbsp;smáli a&nbsp;já jsem se&nbsp;díval na&nbsp;jejich nahé trupy, každý pískař měl tetované ruce kotvami a&nbsp;slečnami, a&nbsp;jeden pískař mi&nbsp;učaroval, na&nbsp;prsou měl vytetovanou lodičku, plachetku, díval jsem se&nbsp;na&nbsp;ni&nbsp;a&nbsp;zalily se&nbsp;mi&nbsp;oči slzami, ne&nbsp;pláčem, ale poznáním a&nbsp;vědomím, že&nbsp;si&nbsp;musím nechat vytetovat taky takovou malou lodičku na&nbsp;prsa, že&nbsp;bez takové lodičky nemohu žít, že&nbsp;taková lodička musí hřát, že&nbsp;je&nbsp;odznakem duše a&nbsp;že já&nbsp;ji&nbsp;budu taky mít. Povídám, tady ta&nbsp;lodička, dá&nbsp;se&nbsp;umejt? Ale pískař bral lehounce desetikilové lopaty a&nbsp;házel je&nbsp;do&nbsp;kolečka, teď hodil poslední mokrou lopatu a&nbsp;vyskočil na&nbsp;prkno, odhodil blýskavou prázdnou lopatu tak šikovně, že&nbsp;se&nbsp;zapíchla do&nbsp;hromady písku, jak se&nbsp;naklonil, skoro jsem se&nbsp;dotekl té&nbsp;lodičky na&nbsp;jeho prsou, a&nbsp;on vesele běžel po&nbsp;prkně bosýma nohama trčícíma z&nbsp;modrých montérek, musel zabrat do&nbsp;kopce, kde končilo prkno, a&nbsp;tam otočil kolečko a&nbsp;zase s&nbsp;prázdným běžel nazpátek, posadil se&nbsp;na&nbsp;prkno vedle mne, zapálil si&nbsp;cigaretu a&nbsp;natáhl do&nbsp;plic tak silně kouř, že&nbsp;cigareta skoro se&nbsp;vznítila, tak uhlík její zaplál, a&nbsp;já jsem se&nbsp;díval, jak na&nbsp;hrudi pískaře se&nbsp;ta&nbsp;lodička vzdouvá, jak nadechnul dlouze, lodička se&nbsp;skoro pohybuje, jak je&nbsp;větší, jako by&nbsp;plnými plachtami se&nbsp;blížila do&nbsp;přístavu… a&nbsp;pak pískař vydechnul a&nbsp;lodička se&nbsp;menšila a&nbsp;zmenšovala, jako by&nbsp;odplouvala, tak jistě pořád se&nbsp;na&nbsp;vlnách vzdouvala a&nbsp;klesala, tak jak mu&nbsp;bušilo srdce, tak jak prací měl rozpumpovanou krev. „To se&nbsp;ti&nbsp;tak líbí?“ podivil se&nbsp;pískař, když viděl mé&nbsp;slzy. „Ano,“ povídám, „chtěl bych ji&nbsp;taky mít, kolik taková lodička stojí?“ A&nbsp;pískař otočil paže a&nbsp;ukázal mi&nbsp;tam mořskou pannu a&nbsp;řekl: „Za lahvičku rumu mi&nbsp;ji&nbsp;vytetovali v&nbsp;Hamburku.“ Povídám: „To se&nbsp;taková lodička dělá jen v&nbsp;Hamburku?“ A&nbsp;trnul jsem, ale pískař se&nbsp;smál a&nbsp;vrtěl hlavou a&nbsp;vydechoval s&nbsp;kouřem utěšující slova, že&nbsp;tady tu&nbsp;kotvu a&nbsp;tady to&nbsp;probodené srdce mu&nbsp;vytetoval Lojza, který sedává v&nbsp;hospodě Pod mostem, za&nbsp;štamprli rumu. „A&nbsp;mně by&nbsp;ji&nbsp;vytetoval taky?“ Pískař vyskočil, natáhl si&nbsp;padající montérky, zvedl čepici a&nbsp;řekl: „Taky…“ a&nbsp;vytřel si&nbsp;z&nbsp;čepice pot a&nbsp;já jsem se&nbsp;polekal, pískař byl tak opálený jako indián nebo nějaká reklama na&nbsp;opalovací krém, ale že&nbsp;nosil pořád čepici proti slunci, čelo měl bílé, oddělené od&nbsp;ostatního těla obroučkou, tak bílé čelo, jako nosí svatozář mučedníci v&nbsp;děkanském chrámu Páně, čelo, ze&nbsp;kterého na&nbsp;všechny strany stříkají paprsky, jako by&nbsp;to&nbsp;čelo měl z&nbsp;vydutého zrcadla a&nbsp;slunce se&nbsp;od&nbsp;něj odráželo do&nbsp;všech světových stran. A&nbsp;já jsem běžel, dlaněmi jsem si&nbsp;držel řemeny brašny s&nbsp;učením, brašny, na&nbsp;které byla do&nbsp;mokrého vikslajvantu vetkána námořní loď, běžel jsem, námořní čepice s&nbsp;černou portou a&nbsp;vzadu s&nbsp;tuplovanou mašlí se&nbsp;mi&nbsp;třásla a&nbsp;límec od&nbsp;námořní bundy se&nbsp;mi&nbsp;vyhrnul z&nbsp;řemení tašky s&nbsp;knihami a&nbsp;písankami, a&nbsp;za mnou vlál, a&nbsp;černá mašle mi&nbsp;cikcak v&nbsp;rytmu běhu se&nbsp;komíhala sem a&nbsp;tam jak lodní zvonec, jak bóje, a&nbsp;já jsem věděl, že&nbsp;brzy budu mít navíc nesmazatelnou lodičku, vytetovanou do&nbsp;prsou, loď, které budu věrný, protože už&nbsp;nikdy nebudu moci být jiným než námořníkem.</span></p>
        <p class="chunk" data-nb-ref-number="3" data-nb-words="431" data-nb-chars="2429"><span class="idea" data-nb-ref-number="3" id="idea3" data-nb-words="431" data-nb-chars="2429">Pan děkan Spurný, kterému jsem ministroval při mši svaté, byl první, kterému jsem chtěl se&nbsp;svěřit o&nbsp;své touze mít na&nbsp;prsou vytetovanou lodičku, protože i&nbsp;on, na&nbsp;důkaz své poslušnosti k&nbsp;Bohu, si&nbsp;nechal vystříhat vlasy, vytrhat takové kolečko na&nbsp;temeni hlavy. A&nbsp;vůbec pan děkan Spurný byl nádherný člověk, hovořil pořád tím svým nářečím ze&nbsp;Slezska, podle pana děkana i&nbsp;Bůh hovořil takovým nářečím, protože náš děkan hovoříval s&nbsp;Bohem, aspoň tak hřímal z&nbsp;kazatelny, v&nbsp;neděli říkal: „Spurny, Spurny, byku lysy, ja&nbsp;jsem ti&nbsp;svěržil ovečky čiste, a&nbsp;ty mi&nbsp;vedeš do&nbsp;nebe svině koržalkami opité…“ Takový děkan, řekl jsem si, když tam mluví, jistě mi&nbsp;požehná, když před něj pokleknu v&nbsp;ministrantské komži, takhle roztáhnu před sebe dlaně a&nbsp;skloním hlavu a&nbsp;řeknu mu&nbsp;o&nbsp;lodičce čisté. Ale pan děkan pospíchal, shodil ze&nbsp;sebe pluviál, napil se&nbsp;vermutu, pan děkan nepil nic jiného než vermut, i&nbsp;když jsme šli zaopatřovat, tak jsem s&nbsp;sebou musel v&nbsp;košíčku vedle svěceného oleje a&nbsp;pateny nést láhev vermutu… tak pan děkan odešel a&nbsp;já jsem vysvlékl komži, a&nbsp;když jsem poklekl před svatostánkem, díval jsem se&nbsp;na&nbsp;zlatého Krista, který vyčníval z&nbsp;květů pivoněk a&nbsp;kalin, a&nbsp;viděl jsem najednou, že&nbsp;i&nbsp;on má&nbsp;na&nbsp;prsou vytetované srdce, srdce obložené pichlavou zahrádkou z&nbsp;trní šípkových růží… A&nbsp;tak když jsem vysypával pokladničky s&nbsp;milodary na&nbsp;opravu kostela, nejdřív jsem vzal pětikorunu, a&nbsp;pak jsem ji&nbsp;zase vrátil, ale pak jsem si&nbsp;ji&nbsp;definitivně vypůjčil, docela pevně přesvědčen, že&nbsp;ji&nbsp;tam vrátím, taky jsem řekl zlatému Kristovi v&nbsp;sakristii: „Na mou duši a&nbsp;čestný slovo, já&nbsp;si&nbsp;ji&nbsp;jen vypůjčím…“ a&nbsp;ukázal jsem ji&nbsp;Ježíši, aby viděl, že&nbsp;si&nbsp;neberu víc. To&nbsp;já&nbsp;jsem často takhle hovořil s&nbsp;Kristem, protože s&nbsp;Bohem jsem se&nbsp;neodvažoval, obzvláště od&nbsp;té&nbsp;doby, kdy sedlák Farda, o&nbsp;kterém se&nbsp;říkalo, že&nbsp;celé noci se&nbsp;hádá a&nbsp;křičí na&nbsp;Boha a&nbsp;Bůh na&nbsp;něho, že&nbsp;ten sedlák, když vezl poslední fůru sena, šel jsem zrovna ze&nbsp;školy a&nbsp;blížila se&nbsp;bouře, Farda pobízel bičem koně, aby suché seno uložil před deštěm na&nbsp;hůru, tak pod mostem začalo krápat a&nbsp;pak se&nbsp;zvedl lijavec a&nbsp;průtrž mračen a&nbsp;sedlák Farda bral plné hrstě mokrého sena a&nbsp;házel je&nbsp;do&nbsp;vzduchu, do&nbsp;nebes, a&nbsp;křičel na&nbsp;Boha: „Na, nažer se!“ A&nbsp;Bůh odpověděl bleskem, který rozčísl topol na&nbsp;navigaci, a&nbsp;koně se&nbsp;třásli a&nbsp;já jsem se&nbsp;třásl a&nbsp;hosté dívající se&nbsp;zpod okapu hostince Pod mostem padli na&nbsp;kolena, ne&nbsp;před Bohem, vůně blesku je&nbsp;omráčila, protože kulový blesk běžel ulicí po&nbsp;klandru mostu jak ohnivý kocour.</span></p>
        <p class="chunk" data-nb-ref-number="4" data-nb-words="1060" data-nb-chars="5871"><span class="idea" data-nb-ref-number="4" id="idea4" data-nb-words="1060" data-nb-chars="5871">Dneska v&nbsp;hostinci Pod mostem bylo veselo. „Copak to&nbsp;tady máme za&nbsp;námořníčka?“ zvolal pan Lojza, když jsem před ním stál v&nbsp;námořnické bundě a&nbsp;bílé námořní čepici s&nbsp;černou tuplovanou portou, která se&nbsp;vzadu křížila ve&nbsp;dvě mašle. „Ukaž,“ řekl pan Lojza a&nbsp;vzal tu&nbsp;moji čepici a&nbsp;četl nápis: Hamburg–Brémy, a&nbsp;dal si&nbsp;ji&nbsp;na&nbsp;hlavu a&nbsp;já jsem byl šťastný a&nbsp;smál jsem se&nbsp;a&nbsp;radoval, jak pan Lojza je&nbsp;ke&nbsp;mně milý. A&nbsp;pan Lojza nosil čepici a&nbsp;dělal takové hrozné obličeje, že&nbsp;jsem se&nbsp;smál a&nbsp;pak řval upřímně smíchy tak jako celý ten stůl hostů a&nbsp;umiňoval jsem si, že&nbsp;jak budu velký, budu považovat za&nbsp;čest sedět taky s&nbsp;tak veselými pány od&nbsp;vody. Totiž panu Lojzovi chyběly zuby, a&nbsp;tak si&nbsp;spodní ret přehrnul přes horní, že&nbsp;si&nbsp;tím spodním pyskem schoval i&nbsp;špičku nosu, a&nbsp;tak chodil a&nbsp;ten jeho pískařský stůl tleskal a&nbsp;kdosi poručil všem hostům piva a&nbsp;navrch ještě rundu koňaku. Řekl jsem si, když je&nbsp;veselo takhle Pod mostem u&nbsp;řeky, jak musí být teprve veselo a&nbsp;jak veselo bude, až&nbsp;budu námořníkem v&nbsp;samotném Hamburku. A&nbsp;řekl jsem: „Pane Lojza, tady máte ode mne na&nbsp;pořádného ruma!“ A&nbsp;pan Lojza mi&nbsp;nasadil čepici směšně nad obočí, že&nbsp;když jsem obrátil oči v&nbsp;sloup, šilhal jsem na&nbsp;samotnou krempu čepice a&nbsp;podával jsem panu Lojzovi pětikorunu. „Kde jsi ty&nbsp;prachy vzal?“ řekl nedůvěřivě pan Lojza. „Vypůjčil jsem si&nbsp;je&nbsp;od&nbsp;Pánaboha,“ řekl jsem a&nbsp;přikývnul a&nbsp;čepice se&nbsp;mi&nbsp;svezla na&nbsp;oči, vyfouknul jsem ji&nbsp;vzhůru a&nbsp;celý stůj se&nbsp;mi&nbsp;smál a&nbsp;pan Lojza řekl: „To jsi s&nbsp;ním mluvil?“ A&nbsp;všichni zmlkli. „No,“ povídám, „ale půjčil mi&nbsp;je&nbsp;jeho syn, sám Pán Ježíš,“ řekl jsem a&nbsp;dodal jsem, „ale pane Alois, on&nbsp;mi&nbsp;je&nbsp;půjčil, abyste mi&nbsp;vytetoval krásnou lodičku, tak jak jste ji&nbsp;vytetoval támhle panu…“ „Koreckýmu,“ řekl pískař. „Ano,“ povídám, „panu Koreckýmu.“ „No tak, když ti&nbsp;to&nbsp;poručil sám Pán Ježíš, tak se&nbsp;do&nbsp;toho dáme, kdypak?“ Povídám: „Hned teďky!“ „A&nbsp;sakra,“ řekl pan Lojza, „ale já&nbsp;nemám s&nbsp;sebou tetovacl jehly a&nbsp;barvu.“ „Tak si&nbsp;pro ni&nbsp;skočte,“ řekl jsem a&nbsp;pan Alois vyběhl, tak jak byl, v&nbsp;košili, a&nbsp;hosté se&nbsp;mne ptali na&nbsp;pana děkana, jestli má&nbsp;pořád dvě kuchařky nebo už&nbsp;tři? A&nbsp;já, abych udržel celý stůl v&nbsp;tetovací náladě, jsem pravil: „Co to&nbsp;povídáte, tři? Dvě, ale jsou velice mladičké…“ A&nbsp;stůl od&nbsp;vody Pod mostem křičel nadšením a&nbsp;opakoval po&nbsp;mně jako při litaniích: „Obě jsou mladičké.“ „Ano,“ pravil jsem, „a když má&nbsp;pan děkan dobrou náladu, tak se&nbsp;kuchařka posadí na&nbsp;židli, on&nbsp;se&nbsp;se­hne, vezme za&nbsp;nohu židle, a&nbsp;hup ho! A&nbsp;vyzvedne ke&nbsp;stropu krásnou kuchařku a&nbsp;sukně mu&nbsp;vlají kolem tváří…“ „Oho!“ křičela hospoda Pod mostem, „a sukně mu&nbsp;vlají kolem tváří…“ „Ano, a&nbsp;tak jednu po&nbsp;druhé vyzvedne, i&nbsp;nás ministranty, protože má&nbsp;ohromnou sílu, víte, on&nbsp;je&nbsp;ze&nbsp;sedmi dětí a&nbsp;jejich tatínek byl takový obr, že&nbsp;když louskali ořechy, tak tatínek pana děkana dal na&nbsp;stůl ruku a&nbsp;děti zvedaly mu&nbsp;prst a&nbsp;pod něj daly ořech a&nbsp;pustily prst, a&nbsp;lup ho! Ořech se&nbsp;roztříštil na&nbsp;ouhrabky!“ A&nbsp;hosté křičeli: „Oho! a&nbsp;lup ho! A&nbsp;ořech se&nbsp;roztříštil na&nbsp;ouhrabky!“ „Ano, pánové, ale byli tak chudí, že&nbsp;když sedli všichni ke&nbsp;stolu, tak maminka před těch sedm habánů dala mísu s&nbsp;bramborama, všichni drželi připravené lžíce… a&nbsp;maminka položila na&nbsp;desku stolu ruku s&nbsp;roztaženými prsty a&nbsp;cvakla nehty do&nbsp;stolu a&nbsp;všechny lžíce se&nbsp;vrhly na&nbsp;jídlo, a&nbsp;kdo si&nbsp;nepospíšil, tak měl po&nbsp;večeři, ale pan děkan byl z&nbsp;té rodiny nejslabší, tak řekli, kam s&nbsp;ním? Jako mlynář nevyzvedne čtyři pytle, ale zvedne jenom dva osumdesátikilové pytle s&nbsp;moukou, tak ho&nbsp;dáme na&nbsp;faráře…“ A&nbsp;vešel pan Lojza a&nbsp;nesl s&nbsp;sebou maličký kufírek, takový, jako nosí holič pan Slavíček nebo zvěrokleštič prasat pan Salvet, a&nbsp;pan Lojza zavřel dveře výčepu a&nbsp;kývnul na&nbsp;mne a&nbsp;já jsem si&nbsp;přetáhl mariňáckou bundičku přes hlavu, a&nbsp;když jsem se&nbsp;opět dostal na&nbsp;světlo, řekl pan Lojza: „Ale synku, já&nbsp;nevím, jakou lodičku si&nbsp;přeješ, koráb? Nebo bárku? Nebo jolu? Třístěžňový koráb, nebo brigu, nebo chceš parník?“ Povídám: „Vy umíte všechny lodě všech typů?“ Pan Lojza přikývl a&nbsp;najednou přestal být opilý, byl slavnostní a&nbsp;pokynul a&nbsp;pískař sedící na&nbsp;rohu lavice, ne&nbsp;ten, se&nbsp;kterým jsem hovořil, ale ten, který jezdil a&nbsp;vozil písek v&nbsp;klobouku, když sundal teď klobouk, aby si&nbsp;svlékl košili, jeho půlka lebky zasvítila tak prudce místností a&nbsp;z&nbsp;čela mu&nbsp;svítilo světlo jako z&nbsp;mléčného půlreflektoru. A&nbsp;když vešel do&nbsp;světla postřikujícího shora jeho opálené tělo, nebylo jediného místa, kde by&nbsp;nebyly mořské panny a&nbsp;kotvy a&nbsp;srdce a&nbsp;iniciálky a&nbsp;lodě a&nbsp;výjevy dvou nahých lidí a&nbsp;nahaté ženské, zarděl jsem se&nbsp;a&nbsp;pískař se&nbsp;otočil a&nbsp;na zádech jsem si&nbsp;vybral docela jednoduchou, jen takovou lodičku rybářskou, jako malují malé děti, povídám: „Vytetujte mi&nbsp;tuhle.“ A&nbsp;pan Lojza mne položil na&nbsp;rozestlané noviny. „Bude to&nbsp;bolet?“ optal jsem se&nbsp;a&nbsp;položil se&nbsp;na&nbsp;záda a&nbsp;docela jsem byl oslněn žárovkou. „Nebude, jen to&nbsp;trošku píchne… tak lodičku…?“ „Lodičku,“ zašeptal jsem a&nbsp;skoro blaženě usínal a&nbsp;pak jsem cítil lehké píchnutí jehlou, pak namáčení chladným hadříkem nebo vatou a&nbsp;hosté byli kolem mne a&nbsp;já jsem ležel uprostřed jako kulička běžící ruletou uprostředka hráčů… a&nbsp;slyšel jsem: „Ta bude mít pěkný kýl… a&nbsp;udělej jí&nbsp;plachty dvě… a&nbsp;pořádná loď má&nbsp;pořádný boky… a&nbsp;hluboký járek a&nbsp;kormidlo…“ A&nbsp;pan Lojza mi&nbsp;šeptal: „Nedýchat, jen dejchej nosem…“ A&nbsp;tak jsem ležel na&nbsp;zádech, pravidelné vpichování tetovací jehly mne probouzelo, ale v&nbsp;pauzách jsem blaženě spal… Pak pan Lojza mi&nbsp;pošeptal, že&nbsp;už&nbsp;je&nbsp;lodička hotová, zvedl jsem se, seděl jsem na&nbsp;stole, kolem dokola viděl jsem jen samé půllitry a&nbsp;hosté mi&nbsp;připíjeli, přiložil jsem bradu na&nbsp;prsa, abych se&nbsp;podíval na&nbsp;lodičku, ale všechny sklenice si&nbsp;přiťukly s&nbsp;mojí hlavou a&nbsp;všichni se&nbsp;smáli a&nbsp;pan Lojza mi&nbsp;přetáhl košilku a&nbsp;potom i&nbsp;bundičku a&nbsp;já jsem si&nbsp;vzpomněl, že&nbsp;bydlím na&nbsp;druhém konci města, že&nbsp;mám domů ještě daleko, tak jsem se&nbsp;poklonil panu Lojzovi a&nbsp;on mi&nbsp;podal ruku a&nbsp;celá ta&nbsp;stolní společnost mi&nbsp;připíjela a&nbsp;zpívala: „Živijó, živojó, živijó…“ a&nbsp;já jsem stál a&nbsp;salutoval jsem na&nbsp;námořní čepici a&nbsp;pak jsem vyběhl do&nbsp;večera.</span></p>
        <p class="chunk" data-nb-ref-number="5" data-nb-words="946" data-nb-chars="5284"><span class="idea" data-nb-ref-number="5" id="idea5" data-nb-words="946" data-nb-chars="5284">Když jsem běžel mostem, ocitl jsem se&nbsp;v&nbsp;chumelenici, ze&nbsp;světel padaly na&nbsp;dlážděný most a&nbsp;chodník tisíce jepic, smekalo se&nbsp;to&nbsp;jako při náledí, avšak světla luceren na&nbsp;pilířích nemilosrdně svítila a&nbsp;z&nbsp;řeky vzlétaly do&nbsp;světla chumelenice jepic, z&nbsp;černi řeky se&nbsp;vznášeli bílí okřídlení motýli, okřídlení brouci, aby je&nbsp;to&nbsp;světlo, které je&nbsp;vyvolalo z&nbsp;řeky, sráželo na&nbsp;chodníky a&nbsp;vozovku, ve&nbsp;které se&nbsp;smekaly pneumatiky aut a&nbsp;lidi padali jako o&nbsp;silvestrovském náledí. Položil jsem si&nbsp;ruku na&nbsp;prsa, dýchal jsem a&nbsp;cítil, jak se&nbsp;zvedá jako na&nbsp;moři i&nbsp;ta lodička, a&nbsp;tu chvíli jsem si&nbsp;nepřál nic než ukázat tu&nbsp;lodičku panu děkanovi a&nbsp;těm jeho dvěma kuchařkám, odbočil jsem ze&nbsp;světel, až&nbsp;po&nbsp;kolena se&nbsp;brouzdaje v&nbsp;umírajících motýlech, když jsem je&nbsp;nabral do&nbsp;dlaně, cítil jsem, jak se&nbsp;pohybují, ale jak jsou chladnoucí a&nbsp;vychládající tak jako večerní řeka, z&nbsp;jejíhož dna neustále stoupala další a&nbsp;silnější jepičí vánice, smekl jsem se, padl a&nbsp;vykřikl jsem. „Rozbil jsem si&nbsp;lodičku!“ Ale lodička nebyla ani z&nbsp;papíru, ani z&nbsp;drátu, ani ze&nbsp;špejlí, ale byla zakotvená pevně ve&nbsp;mně a&nbsp;na mně, jedině nožem by&nbsp;se&nbsp;dala vyříznout, zrovna tak jako z&nbsp;mého srdce, ve&nbsp;kterém jsem se&nbsp;lodičkám a&nbsp;lodím a&nbsp;korábům zaslíbil. Tiše jsem otevřel zavřenou branku, musel jsem prostrčit celou ruku, abych se&nbsp;dostal k&nbsp;závoře z&nbsp;druhé strany, tiše jsem se&nbsp;vplížil na&nbsp;farní dvůr, ze&nbsp;dvou oken fary se&nbsp;řinulo světlo a&nbsp;z&nbsp;řeky až&nbsp;sem zalítaly jepice, třepotaly se&nbsp;v&nbsp;oknech a&nbsp;tvořily tak tapetu, takový vzoreček jakoby zdobený bílými pohybujícími se&nbsp;slzami, vinná réva se&nbsp;pnula po&nbsp;brlení a&nbsp;pergolách až&nbsp;ke&nbsp;střeše a&nbsp;do světla vyháněla v&nbsp;okně úponky jako chomáče vlasů do&nbsp;obličejů mladých kuchařek, které se&nbsp;jim uvolňovaly, a&nbsp;ony si&nbsp;je&nbsp;neustále zastrkovaly tu&nbsp;za&nbsp;ouška, tu&nbsp;pod čepici. Řekl jsem si, copak asi dělá pan děkan, abych jej nepřekvapil, třeba zase zvedá na&nbsp;židli ty&nbsp;kuchařky a&nbsp;nosí je&nbsp;a&nbsp;ony vlasama čárají po&nbsp;trámech stropu a&nbsp;piští a&nbsp;třepetají nožkama v&nbsp;černých střevících, a&nbsp;tak jsem jako po&nbsp;žebříku vystoupil po&nbsp;špryclích a&nbsp;brlinkách, prodíral jsem se&nbsp;révovými letorosty, až&nbsp;jsem se&nbsp;podíval do&nbsp;fary a&nbsp;tam jsem viděl obraz, který mne uvedl v&nbsp;nadšení, tolik síly bych v&nbsp;panu děkanovi nikdy neodhadl. Nejdříve jsem myslel, že&nbsp;pan děkan kuchařky povyšuje do&nbsp;vyššího postu, že&nbsp;je&nbsp;svazuje v&nbsp;pase štolou, klečel před nimi a&nbsp;pečlivě poutal ty&nbsp;svoje kuchařinky jednu s&nbsp;druhou v&nbsp;pase, svazoval je&nbsp;dlouhým ručníkem, a&nbsp;ty kuchařinky nevěděly taky tak jako já, co&nbsp;se&nbsp;s&nbsp;nimi bude dít, protože židle stála opodál… A&nbsp;pan děkan nejdříve ty&nbsp;dívky zvedl, obě najednou, takže se&nbsp;nedotýkaly ani země a&nbsp;jako nějaké figuríny visely a&nbsp;tloukly se&nbsp;čelo o&nbsp;čelo, odstrkovaly se&nbsp;a&nbsp;smály se&nbsp;a&nbsp;odhalovaly obličej pana děkana, který jim čichal k&nbsp;břichám, jak je&nbsp;zvedl, dokonce jim čichal o&nbsp;trochu níž… pak je&nbsp;postavil a&nbsp;zasmál se&nbsp;tím svým radostným smíchem, z&nbsp;kterého spravedlivým křesťanům vstávaly vlasy, jak říkal o&nbsp;tom smání sedlák pan Farda, pak poklekl před dívkami a&nbsp;chvíli jsem trnul, že&nbsp;jim čichá k&nbsp;zadnicím, jako to&nbsp;dělají psi nebo kočky, ale najednou se&nbsp;stal zázrak, pan děkan se&nbsp;vztyčil a&nbsp;držel v&nbsp;zubech ty&nbsp;dvě svoje kuchařky, držel v&nbsp;zubech ten pevný ručník a&nbsp;nosil ty&nbsp;dívky po&nbsp;světnici, ruce roztažené jako pravý artista, a&nbsp;kuchařinky třepaly botičkama a&nbsp;ručkama a&nbsp;smály se, byly jako siamská dvojčata k&nbsp;sobě připojeny páteří toho ručníku, a&nbsp;zuby pana děkana držely a&nbsp;on hýbal tou svou silou a&nbsp;já jsem si&nbsp;pomyslil, jaké by&nbsp;to&nbsp;bylo překvapení v&nbsp;Káni galilejské, mnohem větší než zázrak s&nbsp;tím vínem, když by&nbsp;Ježíš Kristus takhle nosil po&nbsp;svatební síni nevěstu a&nbsp;Máří Magdalénu, jaké by&nbsp;to&nbsp;bylo posílení pro víru katolickou a&nbsp;vůbec pro všechny lidi, kteří mají rádi náboženství, protože taková milá síla si&nbsp;nakloňuje nejen ženská srdíčka, ale i&nbsp;všechna srdce mužská, hlavně srdce a&nbsp;duše pískařů a&nbsp;námořníků. A&nbsp;když se&nbsp;pan děkan vyskotačil, postavil kuchařinky a&nbsp;svalil se, tak se&nbsp;celý roztáhl v&nbsp;křesle a&nbsp;jedno oko měl zalité, jako by&nbsp;mu&nbsp;na&nbsp;něj někdo dal pěstí, a&nbsp;vlasy měl mokré do&nbsp;čela a&nbsp;košili rozhalenou, a&nbsp;každá z&nbsp;jedné strany stála kuchařinka a&nbsp;jedna v&nbsp;pokleku nabízela pečeni a&nbsp;druhá nalívala do&nbsp;poháru vermut… A&nbsp;já jsem zaťukal a&nbsp;kuchařinky vyběhly ke&nbsp;dveřím a&nbsp;já jsem vešel v&nbsp;těch mariňáckých šatičkách a&nbsp;kulaté námořní čepici s&nbsp;nápisem Hamburg–Brémy a&nbsp;pan děkan se&nbsp;polekal, že&nbsp;půjdeme někam zaopatřovat… „Co je?“ řekl. A&nbsp;napil se&nbsp;a&nbsp;pil a&nbsp;pořád měl ústa v&nbsp;poháru a&nbsp;já jsem řekl, že&nbsp;jenom jemu ukážu to, čemu jsem se&nbsp;dneska zasvětil. Sundal jsem námořní čepici, dal ji&nbsp;podržet kuchařce, pak jsem si&nbsp;přetáhnul bundu a&nbsp;vyhrnul jsem si&nbsp;košili až&nbsp;po&nbsp;bradu, poklekl a&nbsp;poprosil: „Velebný pane, požehnejte mi!“ A&nbsp;kuchařky vykřikly a&nbsp;pan děkan se&nbsp;vztyčil a&nbsp;díval se&nbsp;na&nbsp;moje prsa, pak bylo ticho, bylo jen slyšet, jak na&nbsp;okna ťukají jepice a&nbsp;noční můry, a&nbsp;po chvíli mne pohladil pan děkan po&nbsp;vlasech a&nbsp;řekl: „Kdo ti&nbsp;to&nbsp;udělal?“ Pravil jsem: „Pan Alois v&nbsp;hospodě Pod mostem.“ „A&nbsp;co ti&nbsp;tam vytetoval?“ pohladil mne pan děkan po&nbsp;vlasech znovu. „Lodičku s&nbsp;kotvou.“ Pan děkan mne odvedl před zrcadlo, vzal mne lehce v&nbsp;podpaždí a&nbsp;zvedl mne a&nbsp;já jsem viděl na&nbsp;prsou vytetovanou mořskou pannu s&nbsp;břichem zarostlým plnovousem, s&nbsp;prsama a&nbsp;očima tak velikýma jako koláče a&nbsp;ta nahatá mořská panna se&nbsp;usmívala na&nbsp;mne zrovna tak, jako se&nbsp;na&nbsp;mne smála slečna z&nbsp;baru na&nbsp;Žofíně, než stulila jazyk do&nbsp;prasácké trubičky a&nbsp;vyplázla jej na&nbsp;mne jako mikulášský čert.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>