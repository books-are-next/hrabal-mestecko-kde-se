<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mestecko_kde_se_zastavil_cas-3</title>
  <link href="../Styles/mestecko_k_idstyles.css" rel="stylesheet" type="text/css" />
</head>

<body id="mestecko_kde_se_zastavil_cas" xml:lang="cs-CZ">
  <div>
    <p class="MLP-uroven2-kapitola" id="toc_marker-1">1</p>

    <p class="MLP-text-bez1radku">Když jsem se vracel ze školy, rád jsem sběhl na náplavku, kde stály šífy s&nbsp;pískem, čluny, ze kterých vedla prkna a&nbsp;po nich pískaři vyváželi v&nbsp;kolečkách mokrý písek z&nbsp;ohromných hromad, tak lehce nakládali lopatami ten písek, vypadalo to, jako by nabírali lehounký sypký mrak, který na slunci se třpytil, protože každý ten maličký valounek písku hrál duhovými barvami. Jednou jsem poprosil, abych mohl naložit jedno kolečko toho písku, který přitekl z&nbsp;hor, a&nbsp;kdyby nebyl vybagrován, jistě by jej Labe dovalilo až do Hamburku a&nbsp;potom do samého moře, ale když jsem chtěl zvednout lopatu, myslil jsem nejdřív, že jsem chytil za plát člunu, musel jsem ještě jednou zabořit mokrou lopatu do hory písku a&nbsp;pak těžce, pomalu, jako bych vytahoval lopatu z&nbsp;téru nebo arabské gumy, zvedl jsem lopatu nad prkno, ale do kolečka jsem ji už nedonesl, vypadla mi z&nbsp;rukou a&nbsp;pískaři se mi smáli a&nbsp;já jsem se díval na jejich nahé trupy, každý pískař měl tetované ruce kotvami a&nbsp;slečnami, a&nbsp;jeden pískař mi učaroval, na prsou měl vytetovanou lodičku, plachetku, díval jsem se na ni a&nbsp;zalily se mi oči slzami, ne pláčem, ale poznáním a&nbsp;vědomím, že si musím nechat vytetovat taky takovou malou lodičku na prsa, že bez takové lodičky nemohu žít, že taková lodička musí hřát, že je odznakem duše a&nbsp;že já ji budu taky mít. Povídám, tady ta lodička, dá se umejt? Ale pískař bral lehounce desetikilové lopaty a&nbsp;házel je do kolečka, teď hodil poslední mokrou lopatu a&nbsp;vyskočil na prkno, odhodil blýskavou prázdnou lopatu tak šikovně, že se zapíchla do hromady písku, jak se naklonil, skoro jsem se dotekl té lodičky na jeho prsou, a&nbsp;on vesele běžel po prkně bosýma nohama trčícíma z&nbsp;modrých montérek, musel zabrat do kopce, kde končilo prkno, a&nbsp;tam otočil kolečko a&nbsp;zase s&nbsp;prázdným běžel nazpátek, posadil se na prkno vedle mne, zapálil si cigaretu a&nbsp;natáhl do plic tak silně kouř, že cigareta skoro se vznítila, tak uhlík její zaplál, a&nbsp;já jsem se díval, jak na hrudi pískaře se ta lodička vzdouvá, jak nadechnul dlouze, lodička se skoro pohybuje, jak je větší, jako by plnými plachtami se blížila do přístavu… a&nbsp;pak pískař vydechnul a&nbsp;lodička se menšila a&nbsp;zmenšovala, jako by odplouvala, tak jistě pořád se na vlnách vzdouvala a&nbsp;klesala, tak jak mu bušilo srdce, tak jak prací měl rozpumpovanou krev. „To se ti tak líbí?“ podivil se pískař, když viděl mé slzy. „Ano,“ povídám, „chtěl bych ji taky mít, kolik taková lodička stojí?“ A&nbsp;pískař otočil paže a&nbsp;ukázal mi tam mořskou pannu a&nbsp;řekl: „Za lahvičku rumu mi ji vytetovali v&nbsp;Hamburku.“ Povídám: „To se taková lodička dělá jen v&nbsp;Hamburku?“ A&nbsp;trnul jsem, ale pískař se smál a&nbsp;vrtěl hlavou a&nbsp;vydechoval s&nbsp;kouřem utěšující slova, že tady tu kotvu a&nbsp;tady to probodené srdce mu vytetoval Lojza, který sedává v&nbsp;hospodě Pod mostem, za štamprli rumu. „A&nbsp;mně by ji vytetoval taky?“ Pískař vyskočil, natáhl si padající montérky, zvedl čepici a&nbsp;řekl: „Taky…“ a&nbsp;vytřel si z&nbsp;čepice pot a&nbsp;já jsem se polekal, pískař byl tak opálený jako indián nebo nějaká reklama na opalovací krém, ale že nosil pořád čepici proti slunci, čelo měl bílé, oddělené od ostatního těla obroučkou, tak bílé čelo, jako nosí svatozář mučedníci v&nbsp;děkanském chrámu Páně, čelo, ze kterého na všechny strany stříkají paprsky, jako by to čelo měl z&nbsp;vydutého zrcadla a&nbsp;slunce se od něj odráželo do všech světových stran. A&nbsp;já jsem běžel, dlaněmi jsem si držel řemeny brašny s&nbsp;učením, brašny, na které byla do mokrého vikslajvantu vetkána námořní loď, běžel jsem, námořní čepice s&nbsp;černou portou a&nbsp;vzadu s&nbsp;tuplovanou mašlí se mi třásla a&nbsp;límec od námořní bundy se mi vyhrnul z&nbsp;řemení tašky s&nbsp;knihami a&nbsp;písankami, a&nbsp;za mnou vlál, a&nbsp;černá mašle mi cikcak v&nbsp;rytmu běhu se komíhala sem a&nbsp;tam jak lodní zvonec, jak bóje, a&nbsp;já jsem věděl, že brzy budu mít navíc nesmazatelnou lodičku, vytetovanou do prsou, loď, které budu věrný, protože už nikdy nebudu moci být jiným než námořníkem.</p>

    <p class="MLP-text">Pan děkan Spurný, kterému jsem ministroval při mši svaté, byl první, kterému jsem chtěl se svěřit o&nbsp;své touze mít na prsou vytetovanou lodičku, protože i&nbsp;on, na důkaz své poslušnosti k&nbsp;Bohu, si nechal vystříhat vlasy, vytrhat takové kolečko na temeni hlavy. A&nbsp;vůbec pan děkan Spurný byl nádherný člověk, hovořil pořád tím svým nářečím ze Slezska, podle pana děkana i&nbsp;Bůh hovořil takovým nářečím, protože náš děkan hovoříval s&nbsp;Bohem, aspoň tak hřímal z&nbsp;kazatelny, v&nbsp;neděli říkal: „Spurny, Spurny, byku lysy, ja jsem ti svěržil ovečky čiste, a&nbsp;ty mi vedeš do nebe svině koržalkami opité…“ Takový děkan, řekl jsem si, když tam mluví, jistě mi požehná, když před něj pokleknu v&nbsp;ministrantské komži, takhle roztáhnu před sebe dlaně a&nbsp;skloním hlavu a&nbsp;řeknu mu o&nbsp;lodičce čisté. Ale pan děkan pospíchal, shodil ze sebe pluviál, napil se vermutu, pan děkan nepil nic jiného než vermut, i&nbsp;když jsme šli zaopatřovat, tak jsem s&nbsp;sebou musel v&nbsp;košíčku vedle svěceného oleje a&nbsp;pateny nést láhev vermutu… tak pan děkan odešel a&nbsp;já jsem vysvlékl komži, a&nbsp;když jsem poklekl před svatostánkem, díval jsem se na zlatého Krista, který vyčníval z&nbsp;květů pivoněk a&nbsp;kalin, a&nbsp;viděl jsem najednou, že i&nbsp;on má na prsou vytetované srdce, srdce obložené pichlavou zahrádkou z&nbsp;trní šípkových růží… A&nbsp;tak když jsem vysypával pokladničky s&nbsp;milodary na opravu kostela, nejdřív jsem vzal pětikorunu, a&nbsp;pak jsem ji zase vrátil, ale pak jsem si ji definitivně vypůjčil, docela pevně přesvědčen, že ji tam vrátím, taky jsem řekl zlatému Kristovi v&nbsp;sakristii: „Na mou duši a&nbsp;čestný slovo, já si ji jen vypůjčím…“ a&nbsp;ukázal jsem ji Ježíši, aby viděl, že si neberu víc. To já jsem často takhle hovořil s&nbsp;Kristem, protože s&nbsp;Bohem jsem se neodvažoval, obzvláště od té doby, kdy sedlák Farda, o&nbsp;kterém se říkalo, že celé noci se hádá a&nbsp;křičí na Boha a&nbsp;Bůh na něho, že ten sedlák, když vezl poslední fůru sena, šel jsem zrovna ze školy a&nbsp;blížila se bouře, Farda pobízel bičem koně, aby suché seno uložil před deštěm na hůru, tak pod mostem začalo krápat a&nbsp;pak se zvedl lijavec a&nbsp;průtrž mračen a&nbsp;sedlák Farda bral plné hrstě mokrého sena a&nbsp;házel je do vzduchu, do nebes, a&nbsp;křičel na Boha: „Na, nažer se!“ A&nbsp;Bůh odpověděl bleskem, který rozčísl topol na navigaci, a&nbsp;koně se třásli a&nbsp;já jsem se třásl a&nbsp;hosté dívající se zpod okapu hostince Pod mostem padli na kolena, ne před Bohem, vůně blesku je omráčila, protože kulový blesk běžel ulicí po klandru mostu jak ohnivý kocour.</p>

    <p class="MLP-text">Dneska v&nbsp;hostinci Pod mostem bylo veselo. „Copak to tady máme za námořníčka?“ zvolal pan Lojza, když jsem před ním stál v&nbsp;námořnické bundě a&nbsp;bílé námořní čepici s&nbsp;černou tuplovanou portou, která se vzadu křížila ve dvě mašle. „Ukaž,“ řekl pan Lojza a&nbsp;vzal tu moji čepici a&nbsp;četl nápis: Hamburg<span class="char-style-override-1">–</span>Brémy, a&nbsp;dal si ji na hlavu a&nbsp;já jsem byl šťastný a&nbsp;smál jsem se a&nbsp;radoval, jak pan Lojza je ke mně milý. A&nbsp;pan Lojza nosil čepici a&nbsp;dělal takové hrozné obličeje, že jsem se smál a&nbsp;pak řval upřímně smíchy tak jako celý ten stůl hostů a&nbsp;umiňoval jsem si, že jak budu velký, budu považovat za čest sedět taky s&nbsp;tak veselými pány od vody. Totiž panu Lojzovi chyběly zuby, a&nbsp;tak si spodní ret přehrnul přes horní, že si tím spodním pyskem schoval i&nbsp;špičku nosu, a&nbsp;tak chodil a&nbsp;ten jeho pískařský stůl tleskal a&nbsp;kdosi poručil všem hostům piva a&nbsp;navrch ještě rundu koňaku. Řekl jsem si, když je veselo takhle Pod mostem u&nbsp;řeky, jak musí být teprve veselo a&nbsp;jak veselo bude, až budu námořníkem v&nbsp;samotném Hamburku. A&nbsp;řekl jsem: „Pane Lojza, tady máte ode mne na pořádného ruma!“ A&nbsp;pan Lojza mi nasadil čepici směšně nad obočí, že když jsem obrátil oči v&nbsp;sloup, šilhal jsem na samotnou krempu čepice a&nbsp;podával jsem panu Lojzovi pětikorunu. „Kde jsi ty prachy vzal?“ řekl nedůvěřivě pan Lojza. „Vypůjčil jsem si je od Pánaboha,“ řekl jsem a&nbsp;přikývnul a&nbsp;čepice se mi svezla na oči, vyfouknul jsem ji vzhůru a&nbsp;celý stůj se mi smál a&nbsp;pan Lojza řekl: „To jsi s&nbsp;ním mluvil?“ A&nbsp;všichni zmlkli. „No,“ povídám, „ale půjčil mi je jeho syn, sám Pán Ježíš,“ řekl jsem a&nbsp;dodal jsem, „ale pane Alois, on mi je půjčil, abyste mi vytetoval krásnou lodičku, tak jak jste ji vytetoval támhle panu…“ „Koreckýmu,“ řekl pískař. „Ano,“ povídám, „panu Koreckýmu.“ „No tak, když ti to poručil sám Pán Ježíš, tak se do toho dáme, kdypak?“ Povídám: „Hned teďky!“ „A&nbsp;sakra,“ řekl pan Lojza, „ale já nemám s&nbsp;sebou tetovacl jehly a&nbsp;barvu.“ „Tak si pro ni skočte,“ řekl jsem a&nbsp;pan Alois vyběhl, tak jak byl, v&nbsp;košili, a&nbsp;hosté se mne ptali na pana děkana, jestli má pořád dvě kuchařky nebo už tři? A&nbsp;já, abych udržel celý stůl v&nbsp;tetovací náladě, jsem pravil: „Co to povídáte, tři? Dvě, ale jsou velice mladičké…“ A&nbsp;stůl od vody Pod mostem křičel nadšením a&nbsp;opakoval po mně jako při litaniích: „Obě jsou mladičké.“ „Ano,“ pravil jsem, „a když má pan děkan dobrou náladu, tak se kuchařka posadí na židli, on se se­hne, vezme za nohu židle, a&nbsp;hup ho! A&nbsp;vyzvedne ke stropu krásnou kuchařku a&nbsp;sukně mu vlají kolem tváří…“ „Oho!“ křičela hospoda Pod mostem, „a sukně mu vlají kolem tváří…“ „Ano, a&nbsp;tak jednu po druhé vyzvedne, i&nbsp;nás ministranty, protože má ohromnou sílu, víte, on je ze sedmi dětí a&nbsp;jejich tatínek byl takový obr, že když louskali ořechy, tak tatínek pana děkana dal na stůl ruku a&nbsp;děti zvedaly mu prst a&nbsp;pod něj daly ořech a&nbsp;pustily prst, a&nbsp;lup ho! Ořech se roztříštil na ouhrabky!“ A&nbsp;hosté křičeli: „Oho! a&nbsp;lup ho! A&nbsp;ořech se roztříštil na ouhrabky!“ „Ano, pánové, ale byli tak chudí, že když sedli všichni ke stolu, tak maminka před těch sedm habánů dala mísu s&nbsp;bramborama, všichni drželi připravené lžíce… a&nbsp;maminka položila na desku stolu ruku s&nbsp;roztaženými prsty a&nbsp;cvakla nehty do stolu a&nbsp;všechny lžíce se vrhly na jídlo, a&nbsp;kdo si nepospíšil, tak měl po večeři, ale pan děkan byl z&nbsp;té rodiny nejslabší, tak řekli, kam s&nbsp;ním? Jako mlynář nevyzvedne čtyři pytle, ale zvedne jenom dva osumdesátikilové pytle s&nbsp;moukou, tak ho dáme na faráře…“ A&nbsp;vešel pan Lojza a&nbsp;nesl s&nbsp;sebou maličký kufírek, takový, jako nosí holič pan Slavíček nebo zvěrokleštič prasat pan Salvet, a&nbsp;pan Lojza zavřel dveře výčepu a&nbsp;kývnul na mne a&nbsp;já jsem si přetáhl mariňáckou bundičku přes hlavu, a&nbsp;když jsem se opět dostal na světlo, řekl pan Lojza: „Ale synku, já nevím, jakou lodičku si přeješ, koráb? Nebo bárku? Nebo jolu? Třístěžňový koráb, nebo brigu, nebo chceš parník?“ Povídám: „Vy umíte všechny lodě všech typů?“ Pan Lojza přikývl a&nbsp;najednou přestal být opilý, byl slavnostní a&nbsp;pokynul a&nbsp;pískař sedící na rohu lavice, ne ten, se kterým jsem hovořil, ale ten, který jezdil a&nbsp;vozil písek v&nbsp;klobouku, když sundal teď klobouk, aby si svlékl košili, jeho půlka lebky zasvítila tak prudce místností a&nbsp;z&nbsp;čela mu svítilo světlo jako z&nbsp;mléčného půlreflektoru. A&nbsp;když vešel do světla postřikujícího shora jeho opálené tělo, nebylo jediného místa, kde by nebyly mořské panny a&nbsp;kotvy a&nbsp;srdce a&nbsp;iniciálky a&nbsp;lodě a&nbsp;výjevy dvou nahých lidí a&nbsp;nahaté ženské, zarděl jsem se a&nbsp;pískař se otočil a&nbsp;na zádech jsem si vybral docela jednoduchou, jen takovou lodičku rybářskou, jako malují malé děti, povídám: „Vytetujte mi tuhle.“ A&nbsp;pan Lojza mne položil na rozestlané noviny. „Bude to bolet?“ optal jsem se a&nbsp;položil se na záda a&nbsp;docela jsem byl oslněn žárovkou. „Nebude, jen to trošku píchne… tak lodičku…?“ „Lodičku,“ zašeptal jsem a&nbsp;skoro blaženě usínal a&nbsp;pak jsem cítil lehké píchnutí jehlou, pak namáčení chladným hadříkem nebo vatou a&nbsp;hosté byli kolem mne a&nbsp;já jsem ležel uprostřed jako kulička běžící ruletou uprostředka hráčů… a&nbsp;slyšel jsem: „Ta bude mít pěkný kýl… a&nbsp;udělej jí plachty dvě… a&nbsp;pořádná loď má pořádný boky… a&nbsp;hluboký járek a&nbsp;kormidlo…“ A&nbsp;pan Lojza mi šeptal: „Nedýchat, jen dejchej nosem…“ A&nbsp;tak jsem ležel na zádech, pravidelné vpichování tetovací jehly mne probouzelo, ale v&nbsp;pauzách jsem blaženě spal… Pak pan Lojza mi pošeptal, že už je lodička hotová, zvedl jsem se, seděl jsem na stole, kolem dokola viděl jsem jen samé půllitry a&nbsp;hosté mi připíjeli, přiložil jsem bradu na prsa, abych se podíval na lodičku, ale všechny sklenice si přiťukly s&nbsp;mojí hlavou a&nbsp;všichni se smáli a&nbsp;pan Lojza mi přetáhl košilku a&nbsp;potom i&nbsp;bundičku a&nbsp;já jsem si vzpomněl, že bydlím na druhém konci města, že mám domů ještě daleko, tak jsem se poklonil panu Lojzovi a&nbsp;on mi podal ruku a&nbsp;celá ta stolní společnost mi připíjela a&nbsp;zpívala: „Živijó, živojó, živijó…“ a&nbsp;já jsem stál a&nbsp;salutoval jsem na námořní čepici a&nbsp;pak jsem vyběhl do večera.</p>

    <p class="MLP-text">Když jsem běžel mostem, ocitl jsem se v&nbsp;chumelenici, ze světel padaly na dlážděný most a&nbsp;chodník tisíce jepic, smekalo se to jako při náledí, avšak světla luceren na pilířích nemilosrdně svítila a&nbsp;z&nbsp;řeky vzlétaly do světla chumelenice jepic, z&nbsp;černi řeky se vznášeli bílí okřídlení motýli, okřídlení brouci, aby je to světlo, které je vyvolalo z&nbsp;řeky, sráželo na chodníky a&nbsp;vozovku, ve které se smekaly pneumatiky aut a&nbsp;lidi padali jako o&nbsp;silvestrovském náledí. Položil jsem si ruku na prsa, dýchal jsem a&nbsp;cítil, jak se zvedá jako na moři i&nbsp;ta lodička, a&nbsp;tu chvíli jsem si nepřál nic než ukázat tu lodičku panu děkanovi a&nbsp;těm jeho dvěma kuchařkám, odbočil jsem ze světel, až po kolena se brouzdaje v&nbsp;umírajících motýlech, když jsem je nabral do dlaně, cítil jsem, jak se pohybují, ale jak jsou chladnoucí a&nbsp;vychládající tak jako večerní řeka, z&nbsp;jejíhož dna neustále stoupala další a&nbsp;silnější jepičí vánice, smekl jsem se, padl a&nbsp;vykřikl jsem. „Rozbil jsem si lodičku!“ Ale lodička nebyla ani z&nbsp;papíru, ani z&nbsp;drátu, ani ze špejlí, ale byla zakotvená pevně ve mně a&nbsp;na mně, jedině nožem by se dala vyříznout, zrovna tak jako z&nbsp;mého srdce, ve kterém jsem se lodičkám a&nbsp;lodím a&nbsp;korábům zaslíbil. Tiše jsem otevřel zavřenou branku, musel jsem prostrčit celou ruku, abych se dostal k&nbsp;závoře z&nbsp;druhé strany, tiše jsem se vplížil na farní dvůr, ze dvou oken fary se řinulo světlo a&nbsp;z&nbsp;řeky až sem zalítaly jepice, třepotaly se v&nbsp;oknech a&nbsp;tvořily tak tapetu, takový vzoreček jakoby zdobený bílými pohybujícími se slzami, vinná réva se pnula po brlení a&nbsp;pergolách až ke střeše a&nbsp;do světla vyháněla v&nbsp;okně úponky jako chomáče vlasů do obličejů mladých kuchařek, které se jim uvolňovaly, a&nbsp;ony si je neustále zastrkovaly tu za ouška, tu pod čepici. Řekl jsem si, copak asi dělá pan děkan, abych jej nepřekvapil, třeba zase zvedá na židli ty kuchařky a&nbsp;nosí je a&nbsp;ony vlasama čárají po trámech stropu a&nbsp;piští a&nbsp;třepetají nožkama v&nbsp;černých střevících, a&nbsp;tak jsem jako po žebříku vystoupil po špryclích a&nbsp;brlinkách, prodíral jsem se révovými letorosty, až jsem se podíval do fary a&nbsp;tam jsem viděl obraz, který mne uvedl v&nbsp;nadšení, tolik síly bych v&nbsp;panu děkanovi nikdy neodhadl. Nejdříve jsem myslel, že pan děkan kuchařky povyšuje do vyššího postu, že je svazuje v&nbsp;pase štolou, klečel před nimi a&nbsp;pečlivě poutal ty svoje kuchařinky jednu s&nbsp;druhou v&nbsp;pase, svazoval je dlouhým ručníkem, a&nbsp;ty kuchařinky nevěděly taky tak jako já, co se s&nbsp;nimi bude dít, protože židle stála opodál… A&nbsp;pan děkan nejdříve ty dívky zvedl, obě najednou, takže se nedotýkaly ani země a&nbsp;jako nějaké figuríny visely a&nbsp;tloukly se čelo o&nbsp;čelo, odstrkovaly se a&nbsp;smály se a&nbsp;odhalovaly obličej pana děkana, který jim čichal k&nbsp;břichám, jak je zvedl, dokonce jim čichal o&nbsp;trochu níž… pak je postavil a&nbsp;zasmál se tím svým radostným smíchem, z&nbsp;kterého spravedlivým křesťanům vstávaly vlasy, jak říkal o&nbsp;tom smání sedlák pan Farda, pak poklekl před dívkami a&nbsp;chvíli jsem trnul, že jim čichá k&nbsp;zadnicím, jako to dělají psi nebo kočky, ale najednou se stal zázrak, pan děkan se vztyčil a&nbsp;držel v&nbsp;zubech ty dvě svoje kuchařky, držel v&nbsp;zubech ten pevný ručník a&nbsp;nosil ty dívky po světnici, ruce roztažené jako pravý artista, a&nbsp;kuchařinky třepaly botičkama a&nbsp;ručkama a&nbsp;smály se, byly jako siamská dvojčata k&nbsp;sobě připojeny páteří toho ručníku, a&nbsp;zuby pana děkana držely a&nbsp;on hýbal tou svou silou a&nbsp;já jsem si pomyslil, jaké by to bylo překvapení v&nbsp;Káni galilejské, mnohem větší než zázrak s&nbsp;tím vínem, když by Ježíš Kristus takhle nosil po svatební síni nevěstu a&nbsp;Máří Magdalénu, jaké by to bylo posílení pro víru katolickou a&nbsp;vůbec pro všechny lidi, kteří mají rádi náboženství, protože taková milá síla si nakloňuje nejen ženská srdíčka, ale i&nbsp;všechna srdce mužská, hlavně srdce a&nbsp;duše pískařů a&nbsp;námořníků. A&nbsp;když se pan děkan vyskotačil, postavil kuchařinky a&nbsp;svalil se, tak se celý roztáhl v&nbsp;křesle a&nbsp;jedno oko měl zalité, jako by mu na něj někdo dal pěstí, a&nbsp;vlasy měl mokré do čela a&nbsp;košili rozhalenou, a&nbsp;každá z&nbsp;jedné strany stála kuchařinka a&nbsp;jedna v&nbsp;pokleku nabízela pečeni a&nbsp;druhá nalívala do poháru vermut… A&nbsp;já jsem zaťukal a&nbsp;kuchařinky vyběhly ke dveřím a&nbsp;já jsem vešel v&nbsp;těch mariňáckých šatičkách a&nbsp;kulaté námořní čepici s&nbsp;nápisem Hamburg<span class="char-style-override-2">–</span>Brémy a&nbsp;pan děkan se polekal, že půjdeme někam zaopatřovat… „Co je?“ řekl. A&nbsp;napil se a&nbsp;pil a&nbsp;pořád měl ústa v&nbsp;poháru a&nbsp;já jsem řekl, že jenom jemu ukážu to, čemu jsem se dneska zasvětil. Sundal jsem námořní čepici, dal ji podržet kuchařce, pak jsem si přetáhnul bundu a&nbsp;vyhrnul jsem si košili až po bradu, poklekl a&nbsp;poprosil: „Velebný pane, požehnejte mi!“ A&nbsp;kuchařky vykřikly a&nbsp;pan děkan se vztyčil a&nbsp;díval se na moje prsa, pak bylo ticho, bylo jen slyšet, jak na okna ťukají jepice a&nbsp;noční můry, a&nbsp;po chvíli mne pohladil pan děkan po vlasech a&nbsp;řekl: „Kdo ti to udělal?“ Pravil jsem: „Pan Alois v&nbsp;hospodě Pod mostem.“ „A&nbsp;co ti tam vytetoval?“ pohladil mne pan děkan po vlasech znovu. „Lodičku s&nbsp;kotvou.“ Pan děkan mne odvedl před zrcadlo, vzal mne lehce v&nbsp;podpaždí a&nbsp;zvedl mne a&nbsp;já jsem viděl na prsou vytetovanou mořskou pannu s&nbsp;břichem zarostlým plnovousem, s&nbsp;prsama a&nbsp;očima tak velikýma jako koláče a&nbsp;ta nahatá mořská panna se usmívala na mne zrovna tak, jako se na mne smála slečna z&nbsp;baru na Žofíně, než stulila jazyk do prasácké trubičky a&nbsp;vyplázla jej na mne jako mikulášský čert.</p>
  </div>
</body>
</html>
