<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mestecko_kde_se_zastavil_cas-4</title>
  <link href="../Styles/mestecko_k_idstyles.css" rel="stylesheet" type="text/css" />
</head>

<body id="mestecko_kde_se_zastavil_cas" xml:lang="cs-CZ">
  <div>
    <p class="MLP-uroven2-kapitola" id="toc_marker-2"><a id="x.35150"></a>2</p>

    <p class="MLP-text-bez1radku">Když tatínek uviděl tu mořskou pannu navždycky vytetovanou na mých prsou, chvíli se na ni upřeně díval, dlouho se díval, nemrkl ani jedním, ani druhým okem, jako by pátral nazpátek po souvislostech, které by mohly vysvětlit to nesmazatelné mořské znamení… A&nbsp;já jsem oddychoval, srdce mi tak tlouklo, že mořská panna v&nbsp;rytmu srdce zavírala a&nbsp;přivírala oči, a&nbsp;já jsem si dlaní zaclonil tu nahatou ženskou zrovna tak, jako na oltářním obraze Adam s&nbsp;Evou si zaclánějí břicha… Avšak tatínek jen mávnul rukou, protože na dvoře se ozval strýcův křik, radostný a&nbsp;pronikavý hlas strýčka Pepina, který, jak říkala maminka, přijel před osmi lety k&nbsp;nám na čtrnáctidenní návštěvu a&nbsp;zůstal u&nbsp;nás dodnes. A&nbsp;strýčínek křičel: „Co si to na mne dovolujete? Vy vole, copak já bych pásl kozy? Zadupu vás do země jako chrousta! Zabiju vás do chodníku jako hřebík!“ A&nbsp;tatínek, vždycky když byl strýcem Pepinem zaskočený, jeho křikem, vždycky stál u&nbsp;plotny, nalil si bílou kávu do hrnku, ukrojil si kousek chleba a&nbsp;pil kávu a&nbsp;strýc křičel dál a&nbsp;jeho volání pronikalo jako nůž máslem žlutého světla naší kuchyně: „Co to prndláte? Kůzlátka? Ale já žádný kozy nechci, a&nbsp;tedy ani kůzlátka, co si to dovolujete? Víte, co by se stalo, kdybych já šel na pastvu s&nbsp;kozama a&nbsp;potkal mne obrst Zawada? Zařval by na mne: ‚Aby tě cholera škrenčila, pšakrev, z&nbsp;kurvy synu!‘ a&nbsp;posekal by mě rajtpajčem, protože rakouské voják nesmí tahat na provaze nějaký kozy! Ještě slovo a&nbsp;pleštím vás, že vás neseškrabou!“ A&nbsp;já jsem si zapnul košili a&nbsp;seděl jsem u&nbsp;kamen na malinké stoličce a&nbsp;na dětský stoleček jsem si dal učení, namáčel jsem inkoust, ale psát jsem nemohl, jen jsem měl otevřenou písanku a&nbsp;pero na papíře, kdyby vešla maminka, tak bych dělal, že píšu… a&nbsp;kuchyně sršela zlobou a&nbsp;utrpením, z&nbsp;tatínka neustále vycházela svatozář trápení, cítil jsem neviditelné ruce, které mne odstrkovaly od tatínka, zrovna ale tak i&nbsp;od maminky, protože já jsem chtěl mít maminku tak, jak měli ostatní kluci maminku, takovou matku, ale moje maminka byla pořád jako slečna, pořád myslela na divadlo a&nbsp;na legraci, pořád byla neuchopitelná, pořád se mi vyvlíkala, takže jsem nikdy se k&nbsp;ní nedovedl přitulit, příliš by mi to dalo překonávání, pořád jsem k&nbsp;mamince trpěl červenáním se a&nbsp;ruměnci, jako bych byl za křovím kvetoucího jasmínu a&nbsp;za stmívání s&nbsp;Liduškou Kopřivovou a&nbsp;voněl Lidle do jejích kadeřavých vlasů. A&nbsp;taky když maminka si usmiřovala tatínka tím, že stála s&nbsp;ním pod cingrlátky veliké lampy, seděl jsem na stoličce, pero jsem měl nasazené na řádku otevřené písanky, dělal jsem, že začnu psát, kdyby se na mne někdo podíval, tak bych začal psát, ale kdyby se někdo podíval, co píšu, tak by viděl, že to jsou nesmysly, protože mi tlouklo srdce pobouřením, že maminka objímá tatínka… a&nbsp;bylo mi, jako by maminka rozhazovala na náměstí stokoruny, jako by celý vánoční stromeček i&nbsp;s&nbsp;dárky pod ním rozdala cizím dětem… A&nbsp;tak jsem zase seděl na stoličce, a&nbsp;z&nbsp;čeho jsem měl hrůzu, jak tatínek se hrozí zrovna tak jako já, že místo lodičky s&nbsp;kotvou mi vytetoval pan Lojza nahatou mořskou pannu, tak najednou jsem cítil, že ta slečna s&nbsp;rybím ocasem na mé hrudi vůbec nic není proti tomu žalu, který protéká tatínkem a&nbsp;vystřeluje mu na všecky strany z&nbsp;celého těla, jako svatozář v&nbsp;podobě zlatých mečů vychází kolem celého těla svatého Ignáce na postranním oltáři našeho kostela. Cítil jsem, že tatínek tak trpí, že by nejraději odešel, ne někam, ale jen tak šel a&nbsp;pořád šel, pořád pryč z&nbsp;tohoto pivovaru, kde byl správcem a&nbsp;ve kterém měl i&nbsp;svoje auto, ve kterém měl pěkný byt a&nbsp;hezkou maminku moji, ve kterém jsem se narodil i&nbsp;já… pivovar, ve kterém pracuje jeho bratr, strýc Pepin, kterého jsem miloval víc než tatínka právě pro to řvaní a&nbsp;tancování, strýc Pepin, který když skončil práci v&nbsp;pivovaře, tak si nasadil námořní čepici, admirálskou bílou čepici s&nbsp;černým štítkem a&nbsp;zlatými šňůrami a&nbsp;vepředu na modrém poli s&nbsp;vyšitou zlatou kotvou, čepici zdobenou zlatými knoflíky, <span>čepici,</span> na kterou nikdo nesměl strýci sáhnout, jedině krásné slečny v&nbsp;barech, kam každý den chodil… a&nbsp;já jsem si tak přál vyjít na práh a&nbsp;podívat se, s&nbsp;kým to tam strýc Pepin tak křičí, ale raději jsem seděl, abych tatínkovi udělal trochu radosti, s&nbsp;namočeným perem na písance, abych začal psát, až se na mne tatínek podívá… Ach, jak já jsem trpěl domovem, jak já jsem byl vystřelován oknem, i&nbsp;zavřeným, skrz zdi ven, jen ven a&nbsp;ven a&nbsp;ven, odkud oknem na mne mávaly větve starých lip a&nbsp;kaštanů, odkud na mne ťukal déšť, odkud na mne volal vítr, který zařinčel z&nbsp;pivovaru otevřeným oknem! A&nbsp;tak jako z&nbsp;maminky tatínek pořád chtěl, aby byla slušná ženská, tak jako zase já jsem chtěl, aby z&nbsp;maminky byla obyčejná máma, tak tatínek s&nbsp;maminkou chtěli, aby ze mne byl pořádný chlapec, a&nbsp;často mi vytýkali, že se málo meju, ale já jsem plakal a&nbsp;zapřísahal se, že mi je ve špíně příjemně a&nbsp;teplo, ukazovali mi, jak se balí školní slabikáře a&nbsp;početnice, ale já jsem každou stránku, kterou jsme přečetli, vytrhl, takže na Mikuláše jsem vždycky dostal novou školní knížku a&nbsp;na Ježíška dvě. Tatínek mne chtěl učit a&nbsp;vštípit lásku k&nbsp;zahradě, nasázel zelí a&nbsp;saláty a&nbsp;učil mne okopávat a&nbsp;vysvětloval mi, jak je třeba plít plevel zrovna tak, jako je třeba odstraňovat špatné mé vlastnosti, aby pak zůstaly jenom ty dobré, ale když tatínek odešel, tak jsem měl připravenou motyčku a&nbsp;rýček a&nbsp;díval jsem se kolem sebe, barevní ptáci vyšívali vzduch a&nbsp;slunce mne hřálo a&nbsp;vítr letěl z&nbsp;borových lesíků hned za pivovarem a&nbsp;od řeky se ozýval křik a&nbsp;volání dětí a&nbsp;kolem dokola mne bylo tolik krásných událostí a&nbsp;věcí, ale já jsem stál uprostřed zahrádky, uprostřed záhonů zarostlých plevelem, stál jsem, a&nbsp;když někde se otevřelo okno nebo jsem po betonovém chodníčku uslyšel kroky, honem jsem vzal připravenou motyčku a&nbsp;okopával jsem, ale když jsem poznal, že to není tatínek nebo maminka, tak jsem zase stál s&nbsp;motyčkou připravenou, ale s&nbsp;hlavou a&nbsp;všemi touhami odvázán všade jinam… a&nbsp;tak jsem se odhodlal, ne odhodlal, ale dostal jsem nápad a&nbsp;vytrhal jsem a&nbsp;vyplel jsem všechen salát a&nbsp;všechno zelí, naházel všechno na hromadu, počkal jsem, až zelenina zavadla a&nbsp;už se nedala nasázet nazpátek, a&nbsp;s&nbsp;motyčkou přes rameno jsem šel a&nbsp;tatínkovi jsem nahlásil, že jsem všechno vyplel, a&nbsp;tatínek se divil, ale já jsem byl jako maminka, dovedl jsem se podívat tak pravdomluvně, že tatínek mne pohladil a&nbsp;pak řekl, že mohu jít, kam chci, jestli ale nemám nějaké úkoly. A&nbsp;pak tatínek večer nade mnou stál, držel řemen, pak si zase řemen připnul, pak šel a&nbsp;z&nbsp;chodby přinesl pumpičku od kola a&nbsp;vyšrouboval šlahounek, ale když se zamyslel, shledal, že i&nbsp;to je málo, že vůbec aby mi nabil, našlohal šlahounkem, nasekal řemenem, že to všechno je málo, že do sebe to mám zapasované tak jako maminka, na kterou se díval vyčítavě a&nbsp;taky tak dlouze, i&nbsp;když se maminka smála a&nbsp;prosila, Francine, ber to jako americkou grotesku. Avšak tatínek znovu vyšel do zahrady a&nbsp;znovu se díval na ty hromady zeleniny, zvadlé jako zastřelení zelení ptáci, díval se na okopaný a&nbsp;svěží plevel, který se večerní rosou řádkoval a&nbsp;bujně zvedal, a&nbsp;pak zvedl několik sazenic a&nbsp;bezvládně je pustil k&nbsp;zemi a&nbsp;vrátil se domů, a&nbsp;já jsem seděl na malinké stoličce a&nbsp;soustředěně jsem namáčel do kalamáře a&nbsp;psal jsem do písanky tak dlouho, dokud otec na mne hleděl a&nbsp;domýšlel za mne, co ze mne bude, zrovna tak jako dnes večer, v&nbsp;podvečer, kdy jsem mu musel ukázat tu mořskou pannu, kterou bych mu nikdy sám od sebe neukázal, ale ukázat jsem musel, protože tatínek se to dozvěděl ve městě. Díval se na mne, cítil jsem jeho oči a&nbsp;tím krasopisněji jsem psal, tím víc jsem si dával záležet, jako by to písmo a&nbsp;psaní byla moje záchrana, a&nbsp;cítil jsem, jak nejdřív tatínek zkouší, že mne zabíjí jednou ranou pěsti, ale ulevilo se mi, když jsem obrátil stránku a&nbsp;psal dál domácí úkol: Můj domov… a&nbsp;psal jsem dál a&nbsp;pak jsem trnul hrůzou, že mne tatínek uškrtí, a&nbsp;tatínek, kdyby si vzpomenul, tak by to udělal, ale tatínek i&nbsp;to shledal málo, pak vstal, vzal nůž, a&nbsp;psal jsem a&nbsp;najednou jsem měl pocit, že to je poslední psaní, poslední domácí úloha, že jedině psaní mě zachrání před smrtí, že když přestanu psát, tak že umřu, že jedině psaním odvrátím smrt, a&nbsp;i když mi tatínek uřízne hlavu, tak já o&nbsp;tom nebudu vědět, protože pořád a&nbsp;pořád a&nbsp;tak dlouho píšu, a&nbsp;až přestanu psát, tak už nebudu o&nbsp;tom, že jsem byl, vědět, a&nbsp;tatínek vyjmul ze skřínečky brousek, který měl na břitvu, a&nbsp;pečlivě brousil ostří nože, brousil, zkoušel bříškem, je-li nůž dostatek ostrý, a&nbsp;já jsem psal a&nbsp;najednou jsem myslil na to, jak jsem ležel v&nbsp;postýlce, a&nbsp;to už je tuzince dávno, a&nbsp;tatínek přišel s&nbsp;maminkou z&nbsp;bálu a&nbsp;tatínek měl smoking a&nbsp;byl krásný a&nbsp;maminka měla růžové šaty a&nbsp;vějíř a&nbsp;tatínek pořád něco křičel na maminku a&nbsp;maminka docela ustrašená volala: „Ne, ne, Francine, to není pravda, ne!“ A&nbsp;tatínek volal: „Mlč, slušná ženská nemá v&nbsp;takových pozicích tančit! Jseš vdaná, jseš matka!“ A&nbsp;já jsem ležel strnulý hrůzou a&nbsp;naslouchal jsem, jak tatínek otevíral z&nbsp;oválného zrcadla šuplíček a&nbsp;jak se maminka věšela na tatínka, a&nbsp;já jsem byl zchromlý děsem, byl to tatínkův křik jakoby zdálky, tatínek uměl křičet nějak dovnitř, potichu, byl to křičící šepot, a&nbsp;maminka prosila na kolenou: „Nestřílej mne, Francine! Proboha!“ A&nbsp;tatínek volal: „Musí to být… přísahej, že nic mezi vámi nebylo…“ A&nbsp;maminka klečela v&nbsp;té růžové róbě a&nbsp;na zemi byl rozevřen vějíř z&nbsp;pštrosích per jako duha na nebi po dešti a&nbsp;maminka spínala ruce a&nbsp;tatínek s&nbsp;taseným revolverem, ve smokingu, byl krásný, a&nbsp;maminka se zhroutila v&nbsp;pláči a&nbsp;tak, jak byla, roztáhla se celá na koberci, její skládané plesové šaty se rozevřely na koberci zrovna jako ten vějíř z&nbsp;pštrosích per a&nbsp;já jsem byl strnulý hrůzou a&nbsp;dělal jsem, že spím. Pak dávno byla tma a&nbsp;já jsem zíral otevřenýma očima do tmy a&nbsp;naslouchal jsem, jak utichá tichounký maminčin pláč a&nbsp;tatínek dál vzrušeně hovoří a&nbsp;hovoří a&nbsp;šeptá, vemlouval se v&nbsp;tom maminčině pokoření do její duše, a&nbsp;pak za úsvitu všechno utichlo a&nbsp;já jsem se chtěl jít vyčurat, ale ta noční scéna po plesu mne tak ochromila, že jsem se tiše překulil a&nbsp;mezi postele jsem čural a&nbsp;čural, až jsem se vyčural, jako bych se vyplakal, jako bych se mezi škvíru postelí vymočil místo pláče… A&nbsp;psal jsem teď další stránku domácího úkolu: Můj domov… A&nbsp;tatínek vstal s&nbsp;nabroušeným nožem, položil jej na dětský stoleček, tiše, jako pan děkan Spurný když odemkl svatostánek a&nbsp;rozhrnoval zlatou oponku, tak tatínek mi rozhrnul košili, a&nbsp;díval se na tu mořskou pannu, viděl jsem, jak jeho prsty nadskakují, jak mi bije srdce, namočil jsem špičku pera do inkoustu a&nbsp;psal jsem dál, teklo ze mne to psaní, ani jsem nevěděl, co píši, ale cítil jsem, že psaním si zachraňuji život, ale najednou mi přišlo, že tatínek mi chce vyříznout z&nbsp;kůže tu pannu, tu námořní slečnu, bylo mi jako strýci Pepinovi, když mu chtěli vzít tu jeho bílou námořnickou čepici, tu, kterou nosil Hans Albers, když hrál námořního kapitána…, a&nbsp;přestal jsem psát, podíval jsem se tatínkovi do očí, jak jsem se mu nikdy do očí nepodíval, v&nbsp;tom mém pohledu bylo všecko to, co jsem mu vyvedl, všechno, bylo mi jako mamince, když ležela a&nbsp;vzdala se celá a&nbsp;rozložila šaty a&nbsp;vějíř na koberci ložnice… Ne, tatínku, prosím vás, ne, zvedl jsem prsty poprvně v&nbsp;životě k&nbsp;přísaze, jak Kristus jsem stál s&nbsp;roztrženou košilkou a&nbsp;kresbou na srdci a&nbsp;dvěma zdviženýma prstama jsem přísahal: „Ne, tatínku, přísahám vám, že jsem chtěl tady mít malinkou lodičku s&nbsp;kotvou… a&nbsp;pan Lojza mi udělal tohle!“ a&nbsp;zaťukal jsem prstem levice na mořskou slečnu a&nbsp;pravicí jsem přísahal a&nbsp;tatínkovi ukazoval od inkoustu zamazaná bříška prstů. A&nbsp;tatínek vstal, ukrojil si chleba a&nbsp;řekl: „Já jsem na tom taky tak, jsme na tom oba stejně.“ A&nbsp;zlostně, ani ne zlobně, ale jako že se nedá nic dělat, jako když jsem byl s&nbsp;panem děkanem u&nbsp;posledního pomazání, ale pan Kurka umřel, když jsem mu pomazával nohy, tak sám pan děkan šel, aby otevřel u&nbsp;Kurků okna do letního večera, aby se duši uvolnilo, aby duše pana Kurky letěla vzhůru jako pára do nebe, tak tatínek otevřel okna a&nbsp;čerstvý vzduch vanul a&nbsp;podle okna se přenesla bílá námořní čepice strýce Pepina, jako by plula vzduchem, jako by se jen posunovala po předprsni okna. A&nbsp;strýc křičel, už ne k&nbsp;někomu, ale vůbec, jen tak pro potěšení, do večerního vzduchu, kterým odcházel do města za krásnými slečnami: „Slavně jsem zase zvítězil, jsem vítěz, jsem ten samej systém jako obrst Zawada, když na hřebcovi vtáhl na Boží tělo do dobytého Přemyšlu!“ A&nbsp;tatínek se vdul mezi almaru a&nbsp;stěnu, spínal ruce a&nbsp;šeptal: „Dyk to není pravda, když na vojně vystřelili, tak ležel v&nbsp;příkopě tak dlouho, až se to přehnalo!“ Ale strýc Pepin hulákal: „Nikdo si na mne nesmí nic dovolit, hned tasím revolver a&nbsp;prásk ho, prásk! A&nbsp;všecko se bude válet v&nbsp;krvi!“ A&nbsp;tatínek spínal dál ruce a&nbsp;mučil se pravdou: „Ale ten se vždycky tak bál, že jsem mu musel chodit naproti, když šel z&nbsp;práce, a&nbsp;už mu bylo pětadvacet let a&nbsp;tak se bál a&nbsp;všude sedával v&nbsp;koutku!“ Ale strýc Pepin dál pořvával: „Z&nbsp;cesty! Já jsem za Rakouska béval névětší krasavec, krasavice se kvůli mně střílely! Moje podobenka visela na Célu v&nbsp;Brně a&nbsp;krasavice se žduchaly kolem té skříně a&nbsp;jedna říkala té druhé: Které se névíc líbí? A&nbsp;každá ukazovala, tady ten. A&nbsp;ťukaly skrz sklo na moji podobenku a&nbsp;já jsem stál v&nbsp;pozadí a&nbsp;bylo mi, jako by mi mazali prsa husím sádlem, a&nbsp;nesl jsem se pak jako za tři zelí!“ Jásal strýcův hlas a&nbsp;tatínek spínal dál ruce mezi stěnou a&nbsp;almarou a&nbsp;obracel oči v&nbsp;sloup a&nbsp;šeptal: „Ale to tedy není vůbec pravda, vždyť odmalička měl samý bředy a&nbsp;ve dvaadvaceti letech měl na krku samý furunkle, fáče krvavý se z&nbsp;něj odmotávaly!“ Ale strýcův hlas od kanceláře radostně stoupal jako dým Ábelovy oběti vzhůru k&nbsp;nebi: „Kapitán Hovorka se mnó néradši hovoříval, béval jsem pobočník hejtmana Tonsera, kterýmu jsem nosil šavli!“ A&nbsp;tatínkův hlas, tichý a&nbsp;nesmělý, plížil se a&nbsp;plazil se po zemi jako dým Kainovy oběti: „Tohle ale vůbec není pravda, na vojně vůbec žádnou šarži neměl, fotografii, co má, tu si vypůjčil, a&nbsp;nechal se na ní vyfotografovat jako zupák!“ žaloval tatínek nebi, ale já jsem věděl, že Pánbůh nemá rád pravdu, že má rád blázny a&nbsp;nadšené lidi, takové, jako je můj strýc Pepin, že Pánbůh má rád vírou opakovanou nepravdu, ba miluje nadšenou lež víc než suchou pravdu, kterou tatínek chtěl strýčka očernit v&nbsp;mých očích, v&nbsp;očích mé maminky, která dovedla se strýčkem dělat takové hlouposti, že jsem slzel a&nbsp;dostával jsem křeče smíchu a&nbsp;někdy mi křuplo v&nbsp;očích a&nbsp;hlavě, protože jsem měl dojem, že najednou se u&nbsp;nás v&nbsp;kuchyni stane zázrak a&nbsp;zjeví se svatý Hilarius z&nbsp;našeho náměstí, patron zdravého smíchu. A&nbsp;do vrat pivovaru vešel noční hlídač pan Vaňátko, nebylo vidět, ale slyšet hlas jeho věrného psíčka Trika, bylo slyšet cinkot baniček a&nbsp;baterek a&nbsp;přezek a&nbsp;knoflíků, které se třpytily a&nbsp;cinkaly na uniformě pana Vaňátka, který nastupoval do služby vždycky „feldmésig“, s&nbsp;mexikánskou puškou přes rameno a&nbsp;pln radostného očekávání, že přeci jednou se někdo pokusí vyloupit pokladnu, nebo alespoň ukrást řemeny z&nbsp;domečku mezi výtahy do lednice. „Halt!“ zařval pan Vaňátko a&nbsp;strhl mexikánskou pušku, která nikdy nebyla nabita, protože její poslední majitel ztratil závěr. „Wer da?“ vykřikl pan Vaňátko očekávaje, že přeci jednou tam někdo ve tmě bude. Avšak strýc Pepin zakřičel: „Ruht, Jozip Pepin meldet sich gehorchsamst!“ A&nbsp;pan Vaňátko vykročil, zapotácel se a&nbsp;Trik bolestně zanaříkal, pan Vaňátko o&nbsp;psíčka klo­pýtl, a&nbsp;hned, protože měl a&nbsp;míval návaly krve od malárie z&nbsp;vojny, vzal psíčka a&nbsp;praštil s&nbsp;ním o&nbsp;cement a&nbsp;pes vydal žalostné kvičení a&nbsp;nářek, ale pan Vaňátko po vojensku vykročil ke strýci Pepinovi, teď stáli ve světle okna z&nbsp;naší kuchyně, salutovali si plni nadšení a&nbsp;noční hlídač zvolal: „Pane Jozef, převezmete za mne hlídku brány, sta­noviště číslo jedna, anobrž musím jít meldovat panu správci.“ A&nbsp;strýc salutoval na obrubu námořnické čepice, převzal mexikánku a&nbsp;pan Vaňátko vystoupil na lavici, teď stál hrozný, s&nbsp;vousy a&nbsp;šoférskou čepicí přeťatou trikolórou, v&nbsp;dohodovém pásu, na kterém se třpytilo šest baterek, tak průhledným oknem salutoval tatínkovi a&nbsp;hlásil: „Noční hlídač Vaňátko hlásí se do služby!“ A&nbsp;tatínek oběma rukama odvával jako sloníma ušima, odstrkoval od sebe ten pro něj hrůzný a&nbsp;pro mne tak drahocenný obraz nočního hlídače, který seskočil, jako by udělal rozcvičku, rozházel obřadnou uniformnost, zvedl Trička z&nbsp;cementu a&nbsp;líbal jej a&nbsp;hladil a&nbsp;ukazoval nám jej, psíčka uplakaného bolestí, o&nbsp;kterém pan Vaňátko prohlašoval: „To je moje věrný zvíře, za nic bych ho nedal…“ a&nbsp;dal mu hubičku rovnou na čumák a&nbsp;pak sundal ze zad bandalír ze starého stočeného kabátu a&nbsp;rozložil si jej pod kanceláří na lavičku. Strýc Pepin volal nadšeně: „Tak to má být, rakouská disciplína je nékrásnější disciplína té nékrásnější armády světa.“ A&nbsp;tak ze tmy se ozývaly i&nbsp;přes zavřená okna, která tatínek navíc zatáhl záclonami, střídavě radostné povely: „Zum Gebet! Marsch eins! Hergestellt! Paradenmarsch!“ A&nbsp;na cementovém chodníčku pleskaly boty parádních kroků parádního marše, řinčela kolba k&nbsp;zemi sražené mexikánky, čelem vzad dupajících podrážek. Nebylo potom divu, že k&nbsp;půlnoci se ozval křik a&nbsp;řev pana Vaňátka: „Pomoc lupiči!“ A&nbsp;noční hlídač troubil na trumpetu a&nbsp;tatínek vzal revolver, i&nbsp;já jsem vyběhl s&nbsp;tatínkem do noci, a&nbsp;před kanceláří tatínek chvějící se rukou napřahoval revolver a&nbsp;volal: „Vzdej se, ničemo!“ A&nbsp;pan Vaňátko křičel: „Už ho mám, už mu nasadím pouta…!“ A&nbsp;třískal holí do tří angreštových keřů, větvičky lítaly jako žaté sekačkou, a&nbsp;přiběhl pan strojní mistr a&nbsp;rozsvítil baterku a&nbsp;ve světle lampy byl vidět jen rozbitý, rozčísnutý angreštový stromek, a&nbsp;já jsem volal, ač jsem taky jako pan Vaňátko nic neviděl: „Tamhle běží, pane Vaňátko, nadeběhněte mu!“ A&nbsp;pan Vaňátko běžel do tmy a&nbsp;vrátil se docela uřícený, šťastný: „Pádeř zlodějská, kampak na mne! Já bdím, já hlídám, já svěřené objekty hlídám…“ A&nbsp;otec odcházel s&nbsp;revolverem a&nbsp;strojník s&nbsp;baterkou, jen tak ve spodním prádle, zachvěli se nočním chladem. Tatínek pravil mistrovi, než se rozešli: „Vytčený cíl snižuje únavu.“ A&nbsp;unaveni si šli každý lehnout a&nbsp;já jsem najednou na posteli viděl sebe, jak v&nbsp;námořnických šatečkách se dívám z&nbsp;věže chrámu, jak si cloním oči a&nbsp;vidím a&nbsp;volám lodě na moři, vidím, jak je vidím, ač ty lodě a&nbsp;moře k&nbsp;vidění nemohly být, zrovna tak jako nikdo se nepokoušel tuhle noc přepadnout pivo­varskou kasu a&nbsp;pana Vaňátka, nočního hlídače, který za dva roky služby v&nbsp;pivovaře mexikánkou zastavil a&nbsp;policii předal celkem šest párů mladých lidí, kteří se líbali u&nbsp;pivovarské zdi, a&nbsp;tři noční chodce, z&nbsp;nichž dva čurali v&nbsp;noci na rohu pivovaru a&nbsp;jeden dělal velkou potřebu, a&nbsp;pan Vaňátko tak, jak byli, je předal policii za účelem vrchnostenského řízení z&nbsp;podezření, že chtěli vyloupit pivo­varskou pokladnu.</p>
  </div>
</body>
</html>
