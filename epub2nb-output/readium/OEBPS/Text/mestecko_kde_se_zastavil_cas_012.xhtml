<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mestecko_kde_se_zastavil_cas-10</title>
  <link href="../Styles/mestecko_k_idstyles.css" rel="stylesheet" type="text/css" />
</head>

<body id="mestecko_kde_se_zastavil_cas" xml:lang="cs-CZ">
  <div>
    <p class="MLP-uroven2-kapitola" id="toc_marker-8">8</p>

    <p class="MLP-text-bez1radku">Ke konci války, když docházel benzín, tak aby pivovarská auta dál rozvážela pivo, dvě nákladní auta se přeměnila na pohon dřevěným plynem. Tatínek, jak jezdil po vesnicích za hostinskými, tak ško­dovku 430 taky nechal předělat na plyn. A&nbsp;strýc Pepin, který vždycky měl tu práci, kterou nikdo nechtěl dělat, byl jmenován topičem u&nbsp;nákladního auta a&nbsp;tatínek strýce jmenoval topičem škodovky čtyřistatřicítky. Pan Fuks na náměstí, který prodával knihy, ten měl velikou lanciu, osm metrů dlouhou, šestnáctiválec, který si nechal taky udělat na plyn, tomu museli strojníci na tu krásnou karosérii přidělat ne jeden, ale dva kotle. Dva lidé každou sobotu roztápěli lanciu od rána dubovými špalíčky, aby odpoledne bylo auto vyhřátý a&nbsp;mělo dostatek plynu. A&nbsp;pan Fuks si vzal bílé lázeňské šaty a&nbsp;odpoledne nasedl do lancii, dva strojníci stáli vzadu na stupátku u&nbsp;kotlů, a&nbsp;pan Fuks vyjel z&nbsp;úzkého dvora, ale vždycky se v&nbsp;průjezdu zablokoval tak, že strojníci museli pozvat dělníky, aby hevery a&nbsp;sochory auto vypáčili ode zdí. Tak strojníci raději nakreslili na podlahu průjezdu vápnem, kudyma má pan Fuks jet, aby aspoň vyjel. Ale sotva vyjeli, tak v&nbsp;kotlích klesl oheň a&nbsp;strojníci stáli a&nbsp;šarovali háky a&nbsp;přikládali dubové špalíčky a&nbsp;občané se dívali, okouněli, bylo to krásné, taková jízda autem, vzadu se kouřilo z&nbsp;kotlů a&nbsp;strojníci stáli připraveni, aby dosypávali dubové kostičky, a&nbsp;tak pan Fuks vyjel, projel se náměstím v&nbsp;bílých šatech, a&nbsp;když objel náměstí, tak zase vjel do průjezdu svého domu, a&nbsp;zase když vjížděl, tak jako píst do válce, tak zase zašprajcoval lanciu v&nbsp;tom průjezdu tak, že museli přijít nádeníci s&nbsp;hevery a&nbsp;sochory odpajsrovat auto ode zdi, srovnat ho a&nbsp;strojníci vápnem načrtli, kudyma musí jet přední pneumatiky, aby auto poslali do garáže. Pivovarské nákladní auto, které roztápěl strýc Pepin, na tom nebylo lépe. Strýc Pepin buďto zatopil tuze moc, nebo málo, když naložili piva, tak strýc Pepin řval a&nbsp;sváděl dlouhými háky a&nbsp;pohrabáči s&nbsp;jedním velikým kotlem boj, nadával a&nbsp;oslovoval kotel, jako by to byl kůň nebo vůl nebo hloupý, tvrdošíjně jankovitý člověk. A&nbsp;tak když vyjela auta s&nbsp;pivem z&nbsp;pivovaru, tak šofér, který z&nbsp;toho měl radost, celou cestu se jen smál, a&nbsp;když na náměstí stálo hodně lidí, tak zastavil, ač mohl jet dál, a&nbsp;řekl: „Pane Jozef, mně se to nelíbí, nějak mám málo plynu, podívejte se na to!“ A&nbsp;strýc Pepin vystoupil z&nbsp;kabiny a&nbsp;už řval: „No tohle&nbsp;– to kdyby viděl hejtman Tonser, kterýmu jsem nosil šavli, kam to dopracoval rakouskej voják!“ A&nbsp;vyskočil na stupačku a&nbsp;přelezl sajtnu a&nbsp;naslouchal, pak držel oběma rukama a&nbsp;ohmatával, nakolik je kotel rozpálený, pak nadzvedl víko, zdálo se pokaždé, že v&nbsp;kotli je zhasnuto, ale to byl jen nedostatek vzduchu, najednou se vzňal plyn a&nbsp;saze vybuchly do vzduchu, náměstím se ozvala rána a&nbsp;pak vyrazil pětimetrový sloup černého kouře, ze kterého vylétávaly jiskry, a&nbsp;když se kouř rozptýlil, tak strýc Pepin stál a&nbsp;držel se okraje kotle, po náměstí poskakovalo víko toho kotle, strýc, černý v&nbsp;obličeji a&nbsp;s&nbsp;ohořelým obočím tu stál a&nbsp;řval: „Rakouské voják se osvědčí v&nbsp;nejtěžších situacích. Zase jsem zvítězil!“ A&nbsp;vzal hák a&nbsp;šaroval v&nbsp;kotli a&nbsp;dosypal dubové špalíčky, nasadil a&nbsp;zavřel víko, které mu přinesl jeden z&nbsp;odvážných občanů, protože po detonaci se všichni občané rozprchli, a&nbsp;posadil se do kabiny pro závozníka a&nbsp;křičel nadšením. Tak při každém nasypávání dubových špalíčků, při dosypávání, strýc Pepin nikdy neodhadl správnou situaci, pokaždé myslil, že je všechno v&nbsp;pořádku, v&nbsp;kotli že už skoro vyhaslo, ale když zvedl víko, aby se pořádně podíval, tak vždycky se ozvala rána a&nbsp;ohnivý dým vyrazil vzhůru jako nějaká raketa a&nbsp;pokaždé strýc Pepin včas neodtáhl obličej a&nbsp;pokaždé mu kouř ošlehl tvář. A&nbsp;tak se stalo, že jednou, když je míjel pohřeb, tak strýc šaroval v&nbsp;kotli, a&nbsp;koně se tak polekali, že se rozběhli a&nbsp;splašili, jindy, když je míjel cuk německých vojáků, vracejících se ze cvičení, a&nbsp;zpívali si In der Heimat, in der Heimat… tak po detonaci v&nbsp;kotli všichni vojáci padli na zem a&nbsp;kryli se, a&nbsp;taktak že ne– rozstříleli nákladní auto pivovaru, protože mysleli, že jde o&nbsp;pokus o&nbsp;atentát. O&nbsp;Božím těle šofér, protože byl volnomyšlenkář, řekl, když je míjel průvod družiček sypajících kvítí a&nbsp;on začal skládat pivo do katolického domu, před kterým byl z&nbsp;březového lesíčka oltář, řekl šofér strýci Pepinovi: „Už to tam hasne, nerozjedeme se…,“ ale strýc Pepin jen nadzvedl víko, tak chytily saze a&nbsp;plyn se vzňal a&nbsp;vybuchl mour vzhůru a&nbsp;ty saze pak velebně zasypaly průvod bíle a&nbsp;modře oblečených dětí, které z&nbsp;košíčku sypaly okvětní lístky, a&nbsp;velebnému pánovi průvan sice nevytrhl monstranci, ale nikdo nezabránil, aby se baldachýn nevznesl, vytrhl se z&nbsp;rukou a&nbsp;letěl nad náměstím jako červená, zlatem podšitá plachta, jak létající perský koberec… Jindy zase o&nbsp;výročním trhu, když skládali pivo u&nbsp;Beránků v&nbsp;rohu náměstí, tak strýc Pepin přikládal, jen chtěl přiložit do kotle, strýc byl už tak od těch výbuchů černý, že se nemohl umýt, ale byl jako pravý kotlář, snědý jak Ital nebo cikán, s&nbsp;ohořelým obočím a&nbsp;holohlavý, protože mu vždycky chytly i&nbsp;vlasy nebo čepice, tak šofér zapochyboval, jestli to vůbec hoří, aby strýc zašaroval pohrabáčem, a&nbsp;kladl strýci na srdce, aby nechal dekl deklem, avšak strýc, když naslouchal, ucho přitisknuté ke kotli, zdali v&nbsp;něm hučí, domníval se, že opravdu vyhaslo, tak zvedl víko a&nbsp;nastala o&nbsp;tom jarmarce zase rána a&nbsp;po detonaci a&nbsp;dýmu se venkované rozprchávali, packali o&nbsp;kozy, o&nbsp;provazy poutající stany a&nbsp;plachty, a&nbsp;stánky se kácely a&nbsp;děti křičely a&nbsp;ječely a&nbsp;prodavači nadávali a&nbsp;hrozili, ale diváci a&nbsp;kupující, jak prchali, jak se rozstřikovali z&nbsp;ohniska od auta, tak padali o&nbsp;zdvižené kozy a&nbsp;poházená prkna, zamotávali se do látek a&nbsp;plátýnek, a&nbsp;co nejhorší, na volném prostranství vběhli do hliněného nádobí a&nbsp;trvalo to celé hodiny, než jarmark se uvedl do proudu… Tatínek ale už ke konci války nejezdil ani na bukové kostičky, už ani nemontoval. Zato strýc Pepin vcházel do městečka s&nbsp;větší slávou, obzvláště když se lidé dozvěděli, že strýc Pepin tancoval na počest zavraždění říšského protektora Heydricha, tím víc se otevírala vrátka a&nbsp;okna a&nbsp;tím více lidí chtělo, když ne hovořit se strýcem Pepinem, tedy aspoň vidět hrdinu, který pořád chodil za krasavicemi v&nbsp;námořní čepici korvetního kapitána, jako by se nic nestalo. S&nbsp;tatínkem už nikdo z&nbsp;městečka nechtěl montovat, jednak že v&nbsp;pivo­vaře byla kumpanie říšského vojska a&nbsp;jednak se už všichni vystřídali s&nbsp;tatínkem v&nbsp;jeho sobotním a&nbsp;nedělním montování. A&nbsp;pak byla i&nbsp;mobilizace všech dopravních prostředků a&nbsp;tatínek dal škodovku na špalky a&nbsp;jednou v&nbsp;noci vzbudil strýce Pepina, odmontoval kola a&nbsp;součástky dal do pytlů a&nbsp;pak vynesli ty pneumatiky i&nbsp;s&nbsp;rezervou na pivovarskou střechu a&nbsp;tatínek odkryl dekl starého komínu a&nbsp;spustil nejdřív provaz a&nbsp;pak spustil dolů strýce Pepina s&nbsp;baterkou, tatínek šeptal: „Jak je tam?“ a&nbsp;strýc Pepin radostně hlásil, že saze mu jsou akorát po prsa… A&nbsp;tatínek se potěšil: „To je nejlepší kon­zervační prostředek, jako bysme to spustili do voleje, lepší než uložit součástky do grafitu nebo do tuhy nebo zalejt je do loje nebo vepřovýho sádla…“ a&nbsp;pak spouštěl tatínek součástky a&nbsp;strýc je odvazoval, ukládal na lepší časy ke dnu komínu, ve kterém se už netopilo dvacet let a&nbsp;víc. A&nbsp;pak jednu pneumatiku za druhou, avšak když tatínek spouštěl poslední pneumatiku, takzvanou rezervní, vyvlíkla se, spadla dolů, tatínek zakřičel: „Jožko, pozor!“ a&nbsp;byla tlumená rána a&nbsp;z&nbsp;komína se dlouho houlily saze, tatínek se nakláněl do těch sazí a&nbsp;volal: „Jožko, nestalo se ti nic?“ A&nbsp;zdola se ozval radostný křik strýce Pepina: „Rakouskýmu vojákovi se nikdy nic stát nemůže, zase jsem slavně zvítězil! To je, co?“ Ale úkryt už ani nebyl potřebí. Fronta se tak pohnula, že se zastavily i&nbsp;vlaky, němečtí ranění vojáci se přes městečko vydali sami, pěšky, ti, co nemohli, tak je vezli na vozíčcích, pak stáli u&nbsp;přívozu v&nbsp;první vesničce po proudu Labe, prosili převozníka, aby je převezl, tak tam stáli zbědovaní, převládala bílá barva sádry, jako nějaký modely moderního umění, jako ty zbytky, když se odstraní z&nbsp;modelu sádrové obaly, tak po zeleném břehu čerstvé travičky a&nbsp;žlutých pryskyřníků, tak tam byly ty prostřelené nohy a&nbsp;ruce a&nbsp;zlomené klíční kosti a&nbsp;obvázané hlavy, šacovali se a&nbsp;tak tam stáli, natahovali ruce a&nbsp;ve dlaních nabízeli peníze a&nbsp;řetízky a&nbsp;hodiny, a&nbsp;převozník se drbal za ušima, nakonec ale raněné Němce po skupinkách převážel, ranění vojáci měli dojem, že tam na druhé straně za řekou, tam že ještě budou jejich prchající armády, že ještě mají šanci se dostat domů, ale převozník věděl, že tam jsou partyzáni, že čekají v&nbsp;zásekách a&nbsp;strouhách a&nbsp;příkopech a&nbsp;talutách s&nbsp;kulomety a&nbsp;puškami a&nbsp;že už je i&nbsp;s&nbsp;těmihle ámen, a&nbsp;přesto je převážel, protože i&nbsp;když Němce neměl a&nbsp;nemohl mít rád, když viděl tu naději v&nbsp;jejich očích, tu chvíli štěstí, té možnosti, že se zachrání, že budou šťastni, až dojedou a&nbsp;vynesou ty zářící fáče a&nbsp;sádry na druhý břeh, tak co by jim trochu té radosti nedopřál? Zrovna tak jako ti odsouzenci na smrt, když se poslední noc splní jejich možné poslední přání. A&nbsp;Němci na tyčky dali bílé šátky a&nbsp;jako do zaslíbené země se vydali na pochod. To byl poslední německý cuk a&nbsp;pak ještě sem tam běhaly bryčky se splašenými koňmi a&nbsp;polekanými německými vojáky a&nbsp;večer přijeli Rusové, Sovětská armáda. Dědoušek, tatínek maminky, ten večer nalámal potají čerstvého rozkvetlého bezu, ruští vojáci obsadili jeho dvůr a&nbsp;zalehli do postelí a&nbsp;s&nbsp;kvéry v&nbsp;ruce usnuli a&nbsp;spali jak zabití, před pokojem, ve kterém spal plukovník, ležel na prahu voják s&nbsp;puškou a&nbsp;spal a&nbsp;současně bděl a&nbsp;hlídal plukovníka a&nbsp;k&nbsp;ránu vzal dědoušek ty čerstvé bezy a&nbsp;chtěl je dát do vázy, ale váza byla v&nbsp;kuchyni, a&nbsp;dědoušek, když něco chtěl, tak se mu to muselo stát, byl vždycky tak zaslepený svým chtěním, že si nevšimnul, že ta velká váza je v&nbsp;kredenci jen proto, že s&nbsp;několika knihami navíc doplňuje stojan jedné strany příborníku, a&nbsp;tak v&nbsp;jedné ruce nalámaný bez, druhou rukou rval tu vázu, na které spočívalo několik talířů a&nbsp;omáčníků a&nbsp;všechno nádobí, rval to a&nbsp;křičel: „Nanynko, kdepak jsi, pojď mi pomoct!“ A&nbsp;zase dál rval tu vázu, raduje se, jak v&nbsp;ní bude krásná kytice, kterou dá panu plukovníkovi na stůl… A&nbsp;pak křičel: „Kde, holky, jste, sakra! Nanka!“ Ale babička se služkou držely džber, do kterého jim sovětský řezník vyvaloval z&nbsp;rozpárané krávy játra, a&nbsp;dědoušek řval: „Kurvy, kurvy, kde jste, co mi nejdete pomoct? Himl a&nbsp;himl!“ A&nbsp;řval, protože chtěl udělat sovětským vojákům květinovou radost… A&nbsp;babička přiběhla, když se dědouškovi podařilo vyrvat vázu, ale současně se řítil příborník s&nbsp;řinkotem, dědoušek dupal v&nbsp;tom nádobí a&nbsp;křičel: „Kurvy, když volám, tak co nejdete?“ A&nbsp;babička běžela a&nbsp;zavírala okna, ale dědoušek je znovu rozvíral a&nbsp;křičel oknem k&nbsp;sousedům: „Kurvy jedny, válejí se, a&nbsp;ne mi podat vázu!“ A&nbsp;babička volala z&nbsp;okna: „To není pravda,“ a&nbsp;zavírala okna, ale dědoušek otevíral další okna a&nbsp;křičel: „Kurvy, já vás všechny pobiju!“ A&nbsp;pak dupal v&nbsp;nádobí, strhnul celý příborník i&nbsp;ty talíře, které zůstaly nerozbité, a&nbsp;dupal a&nbsp;nadával, ale pak dupal míň a&nbsp;pomaleji a&nbsp;přestával i&nbsp;křičet a&nbsp;pak se posadil, vzal si na klín šeříkové květy… jen pohyboval nohama a&nbsp;chtěl něco říct. Babička, když se k&nbsp;němu naklonila, tak jen zašeptal: „Nanynko, sbohem… já přecházím…“ A&nbsp;za chvíli babička vzala dědouškovi tep, a&nbsp;když viděla, jak služka Anna otevírá kůlnu, aby vytáhla na dvůr starou skříň, otevřela okno a&nbsp;řekla: „Ničko almary navždycky nebudeme potřebovat,“ skočila na bicyklu pro doktora a&nbsp;stavila se v&nbsp;pohřebním ústavu, ať sem odpoledne přijedou… Ten podvečer si tatínek i&nbsp;maminka dali černou pásku na klopu kabátu a&nbsp;chystali si černé šaty, strýc Pepin v&nbsp;bílé námořní čepici se účastnil slavnosti, na náplavku u&nbsp;řeky přinesli Rusové harmoniky, nabízeli kusy pečeného masa a&nbsp;láhve vodky, k&nbsp;večeru byli opilí, někteří občané nesnesli tu porci velkých přípitků na zdraví a&nbsp;na konec vojny, přípitky pité ze sklenic od hořčice, dávili se v&nbsp;přítmí u&nbsp;plotu, a&nbsp;alkohol byl tak silný, že vytrhávali v&nbsp;přítmí plaňky, kterých se drželi a&nbsp;pozpátku přeběhli náplavku ozářenou ohni a&nbsp;světly, dokonce kdosi doma se dávil u&nbsp;umyvadla zapuštěného ve zdi a&nbsp;vytrhl tu porcelánovou mísu umyvadla a&nbsp;pozpátku vyběhl na zápraží, pak na ulici a&nbsp;pozpátku pořád držel se toho umyvadla, proběhl tančícími a&nbsp;zapadl do břehu a&nbsp;na sebe si navalil to umyvadlo. Jediný strýc Pepin pil a&nbsp;ťukal si se všemi, a&nbsp;čím víc pil, tak tím jako by byl střízlivější, nechal se vylákat k&nbsp;tanci s&nbsp;prvním tanečníkem armády a&nbsp;na jeho kozáček strýc odpověděl kozáčkem taky, ale kozáčkem nadlepšeným výskokem do vzduchu a&nbsp;zakončeným parádním špagátem, pak strýce vylákal odpočatý voják jakousi savojankou, do které byl zamontován arménský rychlý tanec, takový tanec na variace, tak jako to dělají moravští Slováci, cifrování, strýc Pepin dobře pochopil a&nbsp;v&nbsp;rytmu harmoniky přidal k&nbsp;cifrování výpady do vzduchu, létající kulový filek, který než dopadl, obrátil se ve vzduchu a&nbsp;udělal na zemi kotrmelec dopředu a&nbsp;zase nazpátky, a&nbsp;ruští vojáci šíleli a&nbsp;tleskali a&nbsp;volali: „Bravo, papáška! Bravo, papáška!“ Pak další voják na strýci Pepinovi vyzkoušel šavlový tanec, ometal se jako kohout, nadskakoval pod neexistující šavlí, uhýbal se jejímu zranění, a&nbsp;strýc Pepin obklopen krasavicemi a&nbsp;krásnými slečnami oddychoval a&nbsp;dál si se všemi připíjel a&nbsp;chystal se na ten další tanec, ve kterém použil zlepšení, jak to viděl s&nbsp;párem Fuksa a&nbsp;Košťálová, jako by měl před sebou navíc tanečnici, přitom skočil na ruce a&nbsp;postavil suchou vrbu, tak jak ji stavíval se slečnou Vlastou na piliáru, ostatně jako by celý život se strýc Pepin tancem cvičil na tohle utkání, ve kterém nalezl poprvně skutečné a&nbsp;opravdové partnery, kteří ne z&nbsp;legrace, ale že takhle se tančilo v&nbsp;jejich zemi, že takhle tančit bylo zvykem a&nbsp;ne jinak, tak strýc poprvně netančil pro zábavu a&nbsp;pro smích, ale pro tanec samotný, viděl, že i&nbsp;vojáci berou tanec jako soutěž, že se radí, koho by poslali, aby nad papáškou zvítězil, když jej nepřemohli alkoholem, na který byli zvyklí, který ale strýc Pepin pil zrovna tak jako oni a&nbsp;navíc si ťukal se sousedy a&nbsp;pil za ty, kteří pít nemohli vůbec anebo už nemohli dál. A&nbsp;všichni ale viděli, že ze všech lidí kolem náplavky si Rusové váží nejvíce strýce Pepina, že mu prokazují úctu, že jej posadili na židli vedle kapelníka, že kapelník nakonec podal strýci Pepinovi vrbový proutek a&nbsp;požádal jej, aby dirigoval dechovku, která přišla hrát na počest vítězství. Když tance skončily a&nbsp;vojáci strýce hladili a&nbsp;říkali mu pořád papáška, a&nbsp;když dodirigoval, tak nejlepší tanečník Rusů uznal, že strýc je zrovna tak výborný jako on, a&nbsp;prohlásil: „Vezmu si papášku s&nbsp;sebou do Moskvy.“ Ale strýc Pepin řekl, že zejtra se požahujou v&nbsp;pivovaře sudy, že nemá čas, až tak v&nbsp;sobotu odpoledne, že by si ajeroplánem sletěli do té Moskvy k&nbsp;nějaké taneční soutěži. A&nbsp;dodal: „Rakouské voják vítězí všude.“ Tu noc využil tatínek toho, že má černé smuteční šaty, a&nbsp;čekal na strýce Pepina, který se vrátil z&nbsp;návštěv slečen v&nbsp;barech až k&nbsp;ránu, tatínek vzal strýce Pepina na střechu sladovny, odkryl dekl na vršku useknutého starého komínu, spustil strýce Pepina po provaze a&nbsp;vytahoval jednu součástku po druhé, pak i&nbsp;pneumatiky… když všechno bylo nahoře, tatínek naslouchal, ale na dně komínu neslyšel strýce, ani se tam nic nepohnulo. „Jožko, Jožko!“ volal tatínek do komínu, svítil dolů, ale z&nbsp;hloubi černého jícnu se vznášel kačírek sazí za kačírkem. „Jožko, ozvi se!“ volal v&nbsp;zoufalství tatínek a&nbsp;pak seběhl dolů ke kanceláři, kde pod jeřábem spal noční hlídač pan Vaňátko přikrytý bandalírem, vzbudil jej, ale hlídač byl tak rozespalý, že nejdřív myslel, že přepadli lupiči kasu, a&nbsp;zaradoval se, ale tatínek mu řekl, že strýc Pepin je v&nbsp;komíně a&nbsp;nehlásí se, a&nbsp;pan Vaňátko řekl: „Moment!“ Srazil boty, salutoval a&nbsp;hlásil se: „Noční hlídač se hlásí na stanovišti, jsem k&nbsp;službám…“ a&nbsp;odepnul Trička, věrného psíčka, a&nbsp;vystoupil i&nbsp;s&nbsp;tatínkem na střechu sladovny, pak svítil dolů baterkou, pak oba volali jeden po druhém, pak to zkusili dvojhlasně, ale dole bylo ticho… Tak noční hlídač Vaňátko se radoval, sundal dohodový pás, odložil mexikánku a&nbsp;revolver a&nbsp;tatínek mu dal kolem prsou provaz a&nbsp;pan Vaňátko salutoval, srazil kramfleky a&nbsp;hlásil se: „Noční hlídač je připraven!“ Udělal pohov a&nbsp;tatínek jej pomalu spouštěl dolů ke dnu komínu… Pak pan Vaňátko zvolal vzhůru: „Hlásím, že pan Jozef je tady, ale že spí! Hodil si šlofíka!“ A&nbsp;tatínek křičel: „Připoutejte ho!“ A&nbsp;pan Vaňátko volal vzhůru: „Je připoután, nahoru!“ A&nbsp;tatínek vytahoval těžce strýce Pepina, provaz se drhnul o&nbsp;okraj komínu, ale metr po metru strýc stoupal ze sedmimetrové studny. Když strýcova docela černá hlava se objevila, tatínek neměl sílu uchopit strýce za ruku nebo přidržet ho v&nbsp;podpaždí, protože musel držet provaz, na kterém strýc visel. Když se zdálo, že strýce musí spustit zase dolů, pan Vaňátko křičel zezdola: „Jděte a&nbsp;přivažte provaz za hromo­svod!“… A&nbsp;tatínek poprvně děkoval, že do pivovaru před lety přišel pan Vaňátko, protože poprvé uznal, že to, co noční hlídač radil, má smysl. Přivázal provaz, pevně utáhl za kramličku hromosvodu, pak vzal strýce v&nbsp;podpaždí a&nbsp;vytáhl jej, docela unavený a&nbsp;zničený upadl se svým bratrem do žlutých netřesků, a&nbsp;strýc hluboce spal dál, ležel na zádech a&nbsp;chladné hvězdy jej korunovaly. Pak tatínek vytáhl i&nbsp;pana Vaňátka a&nbsp;s&nbsp;chutí mu nejdřív podal ruku, a&nbsp;i to bylo málo, objal jej a&nbsp;pan Vaňátko mu dal černými ústy vojenské políbení. Ale pak se polekali oba: Kde je námořní čepice? Svítili dolů, ale tůň sazí se zavřela a&nbsp;po bílé čepici nebylo ani stopy…</p>
  </div>
</body>
</html>
