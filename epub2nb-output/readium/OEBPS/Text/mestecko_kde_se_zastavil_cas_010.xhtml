<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mestecko_kde_se_zastavil_cas-8</title>
  <link href="../Styles/mestecko_k_idstyles.css" rel="stylesheet" type="text/css" />
</head>

<body id="mestecko_kde_se_zastavil_cas" xml:lang="cs-CZ">
  <div>
    <p class="MLP-uroven2-kapitola" id="toc_marker-6">6</p>

    <p class="MLP-text-bez1radku">To potom, když strýc Pepin se spadl o&nbsp;pět kilogramů, to potom, když se strýček přestal koupat a&nbsp;když tak jeden týden si umyl jednu ruku a&nbsp;druhý týden jednu nohu a&nbsp;třetí týden druhou ruku a&nbsp;čtvrtý týden zbylou nohu a&nbsp;za týden pak krk a&nbsp;za další hrudník, a&nbsp;tak když začal být zbědovaný na těle, vykouřila se z&nbsp;něj vzpoura a&nbsp;revoluce. Zase se zkroušeně k&nbsp;nám vrátil, námořnickou čepici na důkaz pokory nesl v&nbsp;průhledném papírovém pytlíku a&nbsp;posadil se v&nbsp;kuchyni, tak jak sedával před čtvrt rokem. A&nbsp;maminka mu dala křenovou omáčku jen s&nbsp;knedlíkem a&nbsp;strýc ji hltavě snědl a&nbsp;křičel v&nbsp;pauzách plnými ústy: „Toto jídlo jí jedině arcibiskup!“ A&nbsp;když potom maminka ohřála od včerejšího oběda knedlíky se zelím, tak nadšení strýce Pepina a&nbsp;chvála nebraly konce, než se pustil do celého kastrolu jídla, křičel: „Toto bylo némilejší jídlo nebožtíka císaře Franty!“ A&nbsp;pak mamince políbil ruku a&nbsp;otiskl jí na hřbet ručky křenovou omáčku a&nbsp;trošku zelí a&nbsp;řekl, že maminka je ten samej systém jako baronka Šratová, císařova milenka, jinak herečka a&nbsp;tehdejšího času největší krasavice nejen ve Vídni, ale v&nbsp;celým Rakousku včetně Sedmihradska, kde bejvaly nejkrásnější kurvy celý Cistajtánie. A&nbsp;pak poprosil tatínka, aby mu vedl zase účty a&nbsp;aby mu dával denně na útratu a&nbsp;na cigarety a&nbsp;na prádlo a&nbsp;na organizaci. A&nbsp;tatínek, když viděl svého bratra tak pokorného, zaslzel a&nbsp;pravil: „Víš, Pepine, co, já tě naučím montovat škodovku čtyřistatřicítku!“ Strýc Pepin řekl: „Jen jestli na to mám zločinecký schopnosti, to je ta samá práce jako dobévat hasákama kasu.“ Ale tatínek řekl, že kdo má vůli, tak se může všemu naučit, a&nbsp;dodal: „A&nbsp;kde je napsaný, že bys musel skončit jako sladovník a&nbsp;pomocný dělník? Vždyť z&nbsp;tebe může bejt šofér, koně jsme prodali a&nbsp;už máme dvě nákladní auta!“ A&nbsp;byla to pravda, jak tohle řekl, tak i&nbsp;maminka se zasnila, Bubika, toho obrovskýho valacha, když <span>ostříhali</span> dohola a&nbsp;odvedli na jatka v&nbsp;podvečer, tak se odvázal na těch jatkách a&nbsp;otevřel si bránu a&nbsp;přes celý město kráčel, pak přes most, znal všecky cesty zpaměti po celým okrese, a&nbsp;po půlnoci zařehtal u&nbsp;brány, a&nbsp;Vaňátko, noční hlídač, ale hluboce spal a&nbsp;tatínek poznal řehot Bubika, a&nbsp;tak vstal, odemkl bránu a&nbsp;pak i&nbsp;maštal a&nbsp;Bubik řehtal a&nbsp;rovnou na svoje místo, řehtal ráno na dělníky, že přišel k&nbsp;nim, ke kamarádům, ale kočí tady nebyl, kočí, ten měl tři dny volno, protože když kočí jezdí osmnáct let s&nbsp;těma samejma koňma a&nbsp;když ty koně pak dají na jatka, tak tatínek rozhodl, že to je jako úmrtí v&nbsp;rodině a&nbsp;že na to jsou tři dny, aby se vyplakal a&nbsp;napil na žal, že přišel o&nbsp;koně, jako by umřela maminka nebo bratr, zkrátka nejbližší člen rodiny… a&nbsp;tak Bubika zase odvedli na jatka, už šel zkroušený, už neřehtal, bylo na něm vidět, že už se nedá nic dělat, že asi je s&nbsp;ním konec, protože na jatkách už čichem poznal, že tady o&nbsp;život každému živému běží. A&nbsp;tak tatínek kráčel i&nbsp;se strýcem Pepinem, dokonce tatínek vzal svého bratra za rameno, tak se vzdalovali tu sobotu v&nbsp;důvěrné náklonnosti, a&nbsp;tatínek nadšeně líčil strýci Pepinovi, že orion se musel montovat, protože měl technickou vadu, ale ško­dovka čtyřistatřicítka pracuje tak bezvadně, že tatínek ji rozmon– tuje jen proto, aby poznal, proč ta mašina tak přesně pracuje, proč ten stroj tak bezvadně vykračuje, pochoduje, že z&nbsp;toho perfektního stroje tatínek nespí. „Tomu se musí rozumět,“ řval strýc Pepin. A&nbsp;tatínek spokojené přikyvoval: „No právě, já nejen tomu rozumím, ale mám touhu, jako filozof, poznat příčinu dokonalosti řádu, protože, Jožinku, pamatuj si, že motor takový škodovky čtyřistatřicítky je tak dokonalý jako příroda, jako vesmír.“ A&nbsp;tatínek položil na zem kabáty a&nbsp;pytle, položil na ně Pepina a&nbsp;zacouval autem na Pepina, pak sám si zalezl, vsoukal se pod šasi, táhl za sebou montovací klíče. Když si lehl vedle Pepina, řekl tatínek: „Tak tyhle dráty vedou k&nbsp;brzdám a&nbsp;my se podíváme, proč ty brzdy tak dobře brzděj…“ A&nbsp;tatínek se dal do montování a&nbsp;podal strýci klíč a&nbsp;prosil jej, aby lehce oťukal zaschlé bláto. A&nbsp;Pepin křičel: „Von člověk nemá moc vědět, to to potom dopadne! Nějakej Jeníček Sachrů na vojně se vyptával rotmistra, co to je dělo? A&nbsp;rotmistr mu to vykládal celó sobotu dopoledne a&nbsp;vodpoledne a&nbsp;Jeníček se zeptal nakonec, jak se takový dělo vodjistí? A&nbsp;rotmistr Jeníčka dával všem za příklad a&nbsp;naučil ho, jak se odjistí to dělo. A&nbsp;v&nbsp;neděli odpoledne Jeníček to dělo, který stálo v&nbsp;jičínských kasárnách, vodjistil, dělo prorazilo závoru a&nbsp;vyjelo vratama a&nbsp;hnalo si to z&nbsp;kopce k&nbsp;Jičínu alejí. Lidi taktak uskakovali za stromy a&nbsp;to dělo pak hoplo do libosadu. Von člověk nemá moc vědět,“ dodal strýc, a&nbsp;že bláto nešlo, udeřil třikrát klíčem do zaschlého podvozku škodovky čtyřistatřicítky a&nbsp;tatínek to nečekal a&nbsp;bláto se mu nasypalo do očí a&nbsp;tatínek křičel: „Jožko, ty prase huňatý, co to děláš?“ A&nbsp;ležel na zádech a&nbsp;mrkal a&nbsp;vytíral si špinavýma rukama řasy a&nbsp;pak se musel obrátit na břicho, aby slzy vyplavily ten sajrajt. A&nbsp;pak shledali, že brzdy jsou v&nbsp;pořádku, a&nbsp;tatínek se divil, že nenašel nic, co by bylo k&nbsp;vidění, protože brzdy orionu selhávaly, a&nbsp;když je rozmontoval a&nbsp;dal zase dohromady, zrovna tak opatrně jako brzdy téhle škodovky, selhávaly jako předtím. „Není krásnější takové montování než chodit za holkama do báru?“ pravil tatínek a&nbsp;už zvedl kapotu a&nbsp;ukazoval strýci, kde jsou svíčky a&nbsp;kde hlava motoru a&nbsp;kde čistič vzduchu, a&nbsp;pak odmontoval součástky a&nbsp;pak hlavu a&nbsp;spráskl rukama a&nbsp;nadšeně strýci vykládal a&nbsp;ukazoval, co to jsou válce a&nbsp;co to jsou písty a&nbsp;kde je ojniční čep. A&nbsp;strýc přikyvoval a&nbsp;vykládal: „To máš, bratře, pravdu, taková Vlasta od Havrdů, řekni, bratře, chlapi hráli gotýska a&nbsp;Vlasta mi povídá: ‚Ty bejku, věnuj se mi trochu!‘ Ale staré Švec mi dal držet tisíce, seděl jsem vedle něj jako nějaké Rotšild, kdo jinej by dostal tu počestnost, pravda? A&nbsp;Vlasta si sundala blůzičku a&nbsp;hodila ruku za záda a&nbsp;povídala: ‚Bav se se mnou o&nbsp;evropský renezanci, slyšíš?“ A&nbsp;já jsem držel ty tisíce a&nbsp;nevěnoval jsem pozornost a&nbsp;najednou Vlastička odepla knoflík podprsenky a&nbsp;vyhrklo jí to její poprsí jako dvě půlky piva a&nbsp;jeden ten prs mě lísknul po hlavě a&nbsp;druhé mne dorazil a&nbsp;starej Švec padl taky a&nbsp;smetl plátýnko a&nbsp;všici hráči byli smetený tím <span>poprsím</span> Vlastičky a&nbsp;ona stála nad náma, bylo to jako svatej vobraz Ježíš vstává z&nbsp;hrobu, taky tak jsme byli povalený jako ti vojáci… A&nbsp;Vlasta stála a&nbsp;zase nazpátek si dávala do podprsenky ty prsy a&nbsp;staré Švec povídá: ‚Kozy musijó do chlívka…‘ a&nbsp;poručil dva martely a&nbsp;mně řekl: ‚Ty budeš sedávat vedle mě, ty kluku katolická, ty mi neseš štěstí!‘“ A&nbsp;tatínek řekl: „Tady mi podržíš kontramatku, máte to ale pěknou zábavu, co?“ „No,“ zazářil strýc, „pravda!“ „No,“ řekl tatínek s&nbsp;odporem, „ale dneska poprvně vyndáme i&nbsp;vanu, ano?“ „Ale jo,“ řekl strýc, „tak ty uznáváš, že to je pěkná zábava u&nbsp;Havrdů! To kdybys poznal Vlastu! Vona než šla dělat slečnu, tak byla kadeřnicí v&nbsp;divadle, ta byla slavná i&nbsp;v&nbsp;tom divadle, Francine, dělala tam vlásenkářku a&nbsp;jednó, jak vypravovala, zapomněli skříňku s&nbsp;líčidly a&nbsp;fósama, a&nbsp;že byli na zájezdu a&nbsp;hráli nějakou španělskou komedii, Cid nebo Kid se to jmenovalo… a&nbsp;víš, jak Vlasta zehnala ty fósy a&nbsp;knírečky?“ To tatínek raději řekl: „Teď bude jedna z&nbsp;nejkrásnějších operací, vlezeme si zase pod auto a&nbsp;uvolníme vanu!“ A&nbsp;pak po břiše se vsoukal pod škodovku a&nbsp;strýc pokračoval: „Tak Vlastička si vyhrnula sukně a&nbsp;pak vzala nůžky a&nbsp;šmik, šmik, nastříhala si chloupky, celá se vystříhala, a&nbsp;že na kníry chybělo, ještě do půlky vostříhala chlupy kadeřnický pomocnice… nalípaly je na pásky leukoplastu anobrž flastrů a&nbsp;deset rytířů chodilo po divadle a&nbsp;nakrucovalo si kníry a&nbsp;Vlastička dostala pak od ředitele pochvalné dekrét…“ „Fuj, fuj,“ prskal tatínek, „dyk mohli chytit nějakou lepru nebo filcky, ale proboha, teď se soustřeď, tyhle šrouby, co ti budu podávat, dávej na prkýnko, pak ten poslední a&nbsp;já přidržím na prsou tu vanu a&nbsp;ty pak vylezeš a&nbsp;přineseš plechovku od vokurek a&nbsp;já tam sleju volej.“ „Já vím,“ řekl strýc Pepin, „to je volej z&nbsp;tý hrušky, že?“ „Ale z&nbsp;jaký hrušky, hruška je v&nbsp;diferenciálu, tam se podíváme příští sobotu, anebo když budeš chtít, tak zejtra ráno, hruška a&nbsp;diferenciál je vzadu, tohle je vana, tam z&nbsp;motoru, jak jsem ti už říkal, padá volej a&nbsp;pumpou je zase hnanej nahoru, vidíš?“ „Vidím,“ řekl strýc, i&nbsp;když nic neviděl, „ten volej jde nahoru do rozdělovače, že?“ „Do prdele!“ zakřičel tatínek, „do prdele a&nbsp;ne do rozdělovače, do prdele!“ volal a&nbsp;volej mu hrknul na prsa. „Teď se pro smilování soustřeď a&nbsp;já si pustím na prsa tu vanu.“ A&nbsp;strýc volal nadšeně: „To tedy jo, Carusovi dávali na prsa knihy, aby měl pěkňéší hlas, a&nbsp;taky zpíval jak náruční kráva, jedna radost, krk jak švýcarská jalovice, ale víš, že Vlasta říkala, že jako slečna v&nbsp;baru, že musí platit daň z&nbsp;umělecký činnosti! A&nbsp;literární? Jako spisovatelka nebo malířka?“ Ale tatínek už celou duší dlel v&nbsp;motoru a&nbsp;jen sípal vzrušením: „Přidržuj tu vanu, ještě jeden šroub, oběma dlaněma ji takhle nadnášej…“ „Já vím,“ řekl strýc, „aby nevypadl karburátor.“ „Kriste pane, nemuč mě, karburátor je nahoře…“ „Já vím,“ řekl strýc důvěrně, „to je vačka, co vhání do rozdělovače benzín.“ „Jakej rozdělovač?“ mňoukal tatínek. „No, abys dostal do karhanu jiskry, říkal to jeden host v&nbsp;City baru, Jarunka se jmenoval, to je ten, co dělá staničního pomocníka, ohromně mu sluší uniforma jako generálovi Gejdovi, víš, co se mu stalo? Jak usnul ve službě, tak mu telegrafistka vyjmula přirození a&nbsp;pan výpravčí mu ho natřel tó barvó na razítka, a&nbsp;Jarunka, když ráno přišel domů, tak v&nbsp;uniformě chtěl na paní Jarunkové nejkrásnější důkaz lásky, a&nbsp;paní řekla, že ano, ale jak pan Jarunka vyjmul přirození, aby provedl podle spisku páně Batisty sbydlení anobrž soulož, tak paní Jarunková se zhrozila teho natřenýho fialovýho přirození a&nbsp;letěla na přednostu, co se to děje ve službě za švajneraj anobrž nepořádek, a&nbsp;jak vtrhla po ránu do kanceláře, tak zastihla přednostu holohlavýho, jak na stole měl na umělý hlavě svoji paruku a&nbsp;česal si ji právě do služby, tak paní Jarunková musela vzít mejdlo a&nbsp;na valše panu Jarunkovi prala to přirození, ale ono to nešlo, tak vzala kyselinu, jak má na čištění záchodů, ale pan Jarunka zase řval a&nbsp;běžel s&nbsp;tím přirozením kolonií na nádraží a&nbsp;zpátky, a&nbsp;lidi se lekali, jednak že je v&nbsp;uniformě, jednak že má fialové přirození a&nbsp;jednak že tak řve…“ A&nbsp;tatínek vytáhl poslední šroub a&nbsp;vana se mu posadila na prsa a&nbsp;tatínek řval: „Neřvi mi do ucha, nebo začnu taky řvát, jdi, vem a&nbsp;přines trámky a&nbsp;podlož mi tu vanu, vona je těžká.“ Strýc Pepin radil vleže na břiše: „Zkus, bratře, zpívat jako Járinek Pospíšilů, trénovat musí tenor, trénovat musí trenér…“ breptal a&nbsp;pak vylezl, ale ještě v&nbsp;pokleku si to rozmyslel a&nbsp;shýbnul tvář a&nbsp;zeptal se: „Neměl bych si jít zaplatit organizaci?“ Ale tatínek řval: „Nikam nechoď, přines ty trámky, už mi to teče do vočí!“ „Co ti teče?“ zeptal se strýc. „Do vočí, volej!“ A&nbsp;strýc se divil: „Do vočí a&nbsp;volej? Ale abych ti to dopověděl, tak ten Jarunka, co spouštěl šraňky, taky napsal Akademii zprávu, doloženou pozorováním svým a&nbsp;vlakvedoucích a&nbsp;před­nostů stanice, že vrabčáci zadarmo a&nbsp;ve skupině sedávají do prázdného vagonu a&nbsp;jedó na výlet do jižních Čech, jindy zase do Lázní Bohdaneč, a&nbsp;jednou dokonce z&nbsp;Kostomlat se vydali na vejlet do Vídně, bez propustky, jen tak se podívat, jak vypadá Vídeň ze Štefiho anobrž chrámu svatého Štěpána, a&nbsp;zase v&nbsp;prázdných vagonech přijeli do Vršovic a&nbsp;přesedli na raketu, co rozváží mléko, a&nbsp;ve vagonech zase přijeli do Kostomlat, akorát v&nbsp;Praze se sletěli podívat na Hrad… ale budó zavírat, neměl bych si skočit pro prádlo?“ A&nbsp;tatínek to už nevydržel, odlil půlku voleje z&nbsp;vany a&nbsp;z&nbsp;posledních sil ji zvedl a&nbsp;položil opatrně vedle sebe, ono to tak nešlo, jako by byl zavalený v&nbsp;dolech, musel se odsoukat, protože vana a&nbsp;tatínek na sobě spočívali jako dva namazaný chleby… a&nbsp;pak tatínek vylezl na světlo boží, pomazaný a&nbsp;promáčený olejem, pak se otočil a&nbsp;vytáhl opatrně vanu, vztyčil se a&nbsp;v&nbsp;loktech ji odnesl a&nbsp;něžně jak dítě do postýlky ji položil do starého vymětače medu. „Tak tohle je vana,“ radoval se strýc Pepin, když viděl, že tatínek je rozzlobený. „Tohle je vana,“ zmírnil se Francin, „a teď se pojď podívat, co zespoda uvidíme za krásu!“ Poklekl a&nbsp;zval Pepina, aby se vsoukal za ním pod šasi škodovky. „Neměl bych jít radši koupit mlíko a&nbsp;chleba?“ trnul strýc. „Jseš zase na stravu u&nbsp;nás,“ řekl tatínek a&nbsp;po loktech se plížil do tratoliště voleje a&nbsp;Pepin za ním, pak se otočili na záda, leželi ve voleji a&nbsp;tatínek tichým a&nbsp;vroucím hlasem ukazoval šroubovákem a&nbsp;vyjmenovával jako modlitbu součástky auta, které visely zavěšeny do hřídelí a&nbsp;kloubů nad nimi, sem tam jim skápla tučná slza voleje do tváře, ale tatínek hovořil a&nbsp;poučoval dál, a&nbsp;strýc Pepin tesknil po zlatých časech, kdy ještě včera snědl slepicím šrot s&nbsp;bramborami, ale tenhle čas už kráčel v&nbsp;námořní čepici za krásnými slečnami, a&nbsp;než k&nbsp;nim došel, otevírala se okna a&nbsp;vrátka městečka, lidé vybíhali a&nbsp;strýc jim salutoval jako Hans Albersů.</p>

    <p class="MLP-text">Tu chvíli u&nbsp;škodovky 430 se zastavily bílé kalhoty až po kolena, pak tálkové skládané střevíce několikrát přešly a&nbsp;potom do podřepu se sesula postava v&nbsp;bílých lázeňských šatech. Pan Burýtek, řezník, už po lázeňsku oblečený, rudý a&nbsp;plný obličej vydychoval čajem, pan Burýtek rumu říkal čaj, už měl po práci, na jatkách to bylo jedno, když přijížděly každý týden dva vagony maďarských prasátek, tak s&nbsp;pomocníkem přistavil zúžený mostek, pak se postavili s&nbsp;pomocníkem každý z&nbsp;jedné strany a&nbsp;noži, jak prasátka vybíhala na světlo boží, tak každý nožem mu podřízli chřtán a&nbsp;prasátka pak běhala kolem dokola v&nbsp;krvi a&nbsp;chropotu tak dlouho, až padala, a&nbsp;až poslední prasátko se vyloudalo, nařízli je taky, protože, jak říkal pan Burýtek, jedině tak prase je tím pobíháním pořádně odkrveno. Taky pan Burýtek nebyl jen tak řezník, to se sám pustil do velikého prasete, dvoumetrákové svině, sám a&nbsp;s&nbsp;nožem, zápasil s&nbsp;ní, ať chtěla nebo ne, rozdal si to s&nbsp;prasetem, a&nbsp;když ho dostal o&nbsp;domácí zabíjačce na lopatku, bodnul ho do krku nožem a&nbsp;vydržel a&nbsp;udržel tu smrtelnou prasečí křeč. Všechno zdolal tenhle řezník, jedině svoji ženu ne, ta mu byla sice doma v&nbsp;krámě, ale ráda pila, někdy, když se opila, vysvlíkla se do naha a&nbsp;nevěděla, co činí, a&nbsp;sousedé na ni lili vodu, a&nbsp;když to nepomohlo, i&nbsp;močůvku. A&nbsp;pan Burýtek, teď v&nbsp;podřepu, prosil tatínka: „Pane správce, už to volá do nebe, prosím vás, navečer se zastavte u&nbsp;nás a&nbsp;domluvte tý mý ženě, ať toho pití nechá, rozumíte?“ řekl teskně pan Burýtek. „Já se jedu vzpamatovat do Lázní Hošťka, projdu se tam po kolonádě, nebudu večer doma, pro milosrdenství, domluvte jí…“ Zapálil si doutník a&nbsp;zvolna a&nbsp;těžce vstával, protože ho bolely nohy jako každýho řezníka v&nbsp;jeho věku. A&nbsp;rozhlídnul se, tatínek jak želva z&nbsp;krunýře měl jen hlavu zpod šasi škodovky, vedle něj se vysoukal i&nbsp;strýc Pepin, a&nbsp;pan Burýtek se rozhlídnul, a&nbsp;než tatínek mohl zabránit, pan Burýtek se posadil do vany s&nbsp;volejem, pohodlně a&nbsp;s&nbsp;uspokojením si přehodil bílé nohavice přes koleno, zapálil si doutník a&nbsp;díval se na tatínka a&nbsp;naléhal: „Jsme přeci přátelé, dvakrát jsem s&nbsp;váma montoval dva dny toho oriona, moje žena se kvůli vám naučila pít, protože si myslela, že hraju někde dva dny ferbla, dva dny že jsem za ženskejma, a&nbsp;my zatím montovali… Jste taky tak trošku na vině, že ona se dala na pití, a&nbsp;když jí domluvíte, ona dá na inteligenta, tak budu s&nbsp;vámi montovat i&nbsp;tohle auto…“ A&nbsp;tatínek, když viděl tázavý obličej řezníka, když viděl, jak volej prosakuje kalhotami a&nbsp;řezník pořád sedí v&nbsp;rozkošné póze ve vaně jako v&nbsp;křesle, dokonce ta vana mu padne jakoby dělaná na míru, tatínek pravil: „Upokojte se, dobrý muži, slibuji vám to, zajdu k&nbsp;vám, pokusím se…“ A&nbsp;zasoukal se pod auto a&nbsp;strýc zalezl za ním, raději leželi v&nbsp;ohromných tratolištích voleje pod autem, jen z&nbsp;přítmí jako zpod stříšky nebo zpod klobouku staženého do očí se dívali, jak pan Burýtek si sáhnul na zadnici, pak černou dlaň si dal k&nbsp;očím, pak se zvolna zvedl, vzal za sukno u&nbsp;zadku, odtáhl přilepené kalhoty, pak stál na jedné noze a&nbsp;druhou nohou třepal, pak se obrátil, naklonil a&nbsp;položil obě ruce do vany a&nbsp;díval se, jak se volej zavřel nad snubním prstenem. Strýc Pepin vykládal: „Jednó jsem jel s&nbsp;jednó krasavicí z&nbsp;Bruku a&nbsp;upíral jsem na ni voči a&nbsp;ona v&nbsp;rozpacích četla raději románek a&nbsp;pýřila se, naproti nám seděl plukovník a&nbsp;četl Prager Tagblatt, a&nbsp;já se dívám, a&nbsp;shora z&nbsp;rechny teče pomalu takový copánek, pramínek, zlatý hádek, a&nbsp;ten hádek se položil plukovníkovi na epolety, ale plukovník četl asi humoristický koutek, usmíval se a&nbsp;ten hádek se vršil a&nbsp;tekl dál a&nbsp;hustěji, a&nbsp;já koukám, a&nbsp;on to byl med, které tekl z&nbsp;převržené tašky tý slečinky, která když to viděla, tak se zamotala do kabátu a&nbsp;dělala, že spí… a&nbsp;plukovník najednou se drbal na rameni a&nbsp;nechal tam prsty, pak vyskočil a&nbsp;pak přišel konduktér a&nbsp;skončilo to tím, že ještě dva civilisti byli od medu taky a&nbsp;já jsem měl ve vlasech med ještě doma, kam jsem jel na urláb…“</p>

    <p class="MLP-text">Pan Burýtek se otočil a&nbsp;zahrozil pěstí škodovce 430 a&nbsp;vykřikl: „Armagedon! Armagedon!“ A&nbsp;pak zahnul za roh sladovny, aby stihl vlak do Lázní Hošťky, jak říkal, na promenádu, na promenádu, ano, ale za svým přítelem taky řezníkem, protože oba dva byli členy kazatelského družstva, to pan Burýtek, když podřezával ta kvičící prasátka, tak slyšel v&nbsp;tom chropotu hlas boží, který jej krví prasečí pomaloval, a&nbsp;tak pan Burýtek se dal na potulné kázání, kázal slovo boží Posla božího, jak mu poslali z&nbsp;Ameriky program a&nbsp;knížky, a&nbsp;úkolem pana Burýtka bylo kázat, že přijde poslední bitva, Arma­gedon, a&nbsp;řezníci se mu smáli, ale pan Burýtek, když se vracel z&nbsp;jatek, tak kázal o&nbsp;té poslední bitvě, a&nbsp;proto jezdil každou sobotu do Lázní Hošťka a&nbsp;s&nbsp;kamarádem jeden druhého zkoušeli v&nbsp;kazatelské činnosti. Před týdnem ale z&nbsp;Ameriky dostal pan Burýtek gramofon a&nbsp;desky a&nbsp;na těch deskách bylo poselství boží česky, stačilo jen natáhnout gramofon a&nbsp;pustit desku a&nbsp;hlas volající o&nbsp;přípravě poslední bitvy Armagedon že nadešel… a&nbsp;pan Burýtek, že jezdil na kole, dal si zesílit zadní nosič a&nbsp;tam měl přikurtovaný ten gramofon a&nbsp;jezdil večer po vesnicích a&nbsp;předměstských hospodách, aby gramofonem a&nbsp;školeným hlasem z&nbsp;gramofonu hlásal Armagedon.</p>

    <p class="MLP-text">Pak tatínek se strýcem Pepinem postávali před řeznickým krámem na předměstí, ve světle lampy, stíněné sešpendlenými novinami, seděla řeznice paní Burýtková, hryzala si spodní ret a&nbsp;vystrkovala špičku jazyka a&nbsp;snažila se dotknout špičky nosu. Když se jí to nepovedlo, zvedla se a&nbsp;vzala dlouhý věnec buřtů a&nbsp;jala se je počítat, jako by se na nich modlila růženec. Když dopočítala, zamyslela se a&nbsp;dala se do počítání znovu, soustředěněji, avšak uprostřed věnce se asi spletla, odhodila buřty a&nbsp;vzala nůž a&nbsp;pečlivě seškrabávala ze špalku roztříštěné kosti a&nbsp;rozmazaný lůj. Pak se posadila, zvolna rozbalovala hašlerku a&nbsp;v&nbsp;zamyšlení dala do úst papírek a&nbsp;bonbón hodila do koše a&nbsp;hmatala na kliku ve zdi, ale pak přece ji uchopila a&nbsp;stiskla a&nbsp;vešla do kuchyně a&nbsp;přinesla gramofon, natáhla péro, nasadila jehlu, ale gramofon nehrál, hrál, ale mimo. Řeznice vzala širočinu a&nbsp;z&nbsp;boku nejdřív lehce, pak mocným úderem způsobila, že jehla skočila rovnou do hudby, chrámové hudby Anděl lásky svaté plá v&nbsp;modrém stínu svatých hvězd… A&nbsp;strýc Pepin, vymydlený a&nbsp;v&nbsp;námořní čepici, vstoupil do řeznictví, salutoval, řeznice se zasmála, spráskla ruce a&nbsp;vykřikla: „Mistře, jdete jako na zavolanou, budeme spolu tančit? Hrát divadlo?“ Ale strýc Pepin ukázal na gramofon a&nbsp;řekl: „To jsou nějaký kanovnický hodinky? Dáme to rychleji,“ a&nbsp;zvedl víko a&nbsp;posunul páčkou rychlosti, a&nbsp;opravdu, anděl lásky se točil v&nbsp;rytmu polky ve svaté záři hvězd. A&nbsp;paní mistrová vztáhla ruce po strýcových ramenou, strýček jí políbil mastnou ručku a&nbsp;tančil s&nbsp;ní, dával pozor, aby si neumazal námořnickou čepici, protože každou chvíli s&nbsp;ním řeznice smýknula o&nbsp;vepřový pajšl nebo hovězí flákotu. A&nbsp;řeznice oddychovala a&nbsp;dlaní si stírala z&nbsp;čela pot. Pak nechala strýce stát a&nbsp;vešla do kuchyně, a&nbsp;když se vrátila, stála v&nbsp;krámě mezi veřejemi nahá. Jen vlasy měla stažené velkým šátkem. Po chvíli vstoupil tatínek s&nbsp;kufříčkem, pečlivě za sebou zavřel a&nbsp;poklonil se paní Burýtkové a&nbsp;pravil: „Posílá mne sem pan děkan Spurný,“ a&nbsp;když se podíval na nahou řeznici, zneklidněl. Pak zvedl víko gramofonu, zpomalil rychlost a&nbsp;nasadil jehlu znovu a&nbsp;řeznictvím od dlaždiček a&nbsp;vykládacích kachliček poletoval chrámový sborový zpěv Anděl lásky svaté plá… „Pojďte oba dál,“ zvala řeznice, „pojďte, pojďte,“ kývala hlavou a&nbsp;posadila se na židli. „Nechtěla byste si vzít zástěrku?“ navrhnul tatínek. „Nechtěla, je horko, vysvlečte se taky do naha, udělejte si, pánové, komód,“ pravila a&nbsp;položila si ruku na klín. „Copak mi nesete?“ řekla nedůvěřivě. „Podívejte se, paní mistrová, církev sama ani tak není proti obžerství jako proti opilství, pan děkan…“ „Copak pan děkan!“ zvolala řeznice a&nbsp;zvedla ruku. „Vypije denně šestnáct čtvrtek vermutu, a&nbsp;když je vožralej, tak ho vodí do fary doga nebo řezník Trávníček.“ „To je pravda,“ pravil tatínek, „ale za minutu, než udeří půlnoc, tak dopije a&nbsp;pak až do ranních mší ani hlt, a&nbsp;vy tady, jak víme, pijete kořalku, styďte se. Proč tak pijete?“ ptal se tatínek a&nbsp;otevřel skříňku, kterou přinesl, a&nbsp;zasunul do zásuvky zástrčku fulguračních proudů, pak se zvedl a&nbsp;zhasil světlo, zavřel v&nbsp;krámě, a&nbsp;když se vrátil do kuchyně, fialový vzduch voněl a&nbsp;sršel a&nbsp;tatínek nasadil anody pro epileptiky a&nbsp;poruchy měsíčků, dal si k&nbsp;čelu tu fialovou, sršící, skleněnou a&nbsp;dutou a&nbsp;modrým dýmem plněnou destičku, pak ji zvedl vysoko a&nbsp;dotknul se čela Pepina, pak kolem strýcovy tváře posunoval, kolem celého obličeje, a&nbsp;pak přiložil přístroj paní Burýtkové k&nbsp;čelu a&nbsp;z&nbsp;šátku a&nbsp;vlasů se ozvalo praskání a&nbsp;jiskřičky přeletovaly a&nbsp;sršely, pak tatínek se dotkl ramene řeznice a&nbsp;strýc zašeptal blaženě: „No tohle mi musíš půjčit, až půjdu ke krasavicím, ty budó čurat volej…“ „Máš ho vidět,“ řekl tatínek a&nbsp;dál jako kouzelník a&nbsp;hypnotizér obtahoval fialové mračno a&nbsp;vůni kolem prsou a&nbsp;na srdce paní řeznice, její prsy se vzdouvaly ne pobouřením, ale rozkoší, podivením. „Takhle,“ pravil tatínek tichounce, „když přestanete pít, takhle vás budu chodit elektricky masírovat každou sobotu…“ a&nbsp;paní mistrová se zvedla, zatáhla za šňůrku v&nbsp;týlu hlavy a&nbsp;svezl se šátek a&nbsp;pak se skoro až na zem vysypaly ryšavé dlouhé vlasy, a&nbsp;Francin, když spatřil ty vlasy, přístroj v&nbsp;prstech se mu začal třást… Pak dal podržet řeznici ten nástroj, vzal řeznickou zástěru a&nbsp;přikryl jí nahou řeznici, sám ji zavázal na bílý tkaloun a&nbsp;řeznice byla oblečená navíc do svých vlasů a&nbsp;tatínek přitáhl ty její vlasy, obtočil je kolem řeznice, jako koupací plášť byly ty její vlasy… a&nbsp;tatínek posadil řeznici na židli a&nbsp;nasadil neonový hřeben a&nbsp;pročesával ty bouřlivé staromódní vlasy a&nbsp;řeznice zaklonila hlavu a&nbsp;zavřela oči a&nbsp;bylo slyšet milostné vrkání hřebene a&nbsp;rozkošné vrkání ultrafialových paprsků… „Kde máte ten alkohol?“ optal se tatínek něžně do ouška řeznice. Vzala klíček z&nbsp;prsou a&nbsp;podala mu jej a&nbsp;tatínek jí dal podržet ten přístroj vonící bouřkou a&nbsp;fialkami a&nbsp;ukazoval na skříň: „Tady?“ Ale řeznice zavrtěla hlavou. „Tady? Tady ne. Tak tady?“ Tatínek poklekl a&nbsp;zasunul klíč a&nbsp;odemkl a&nbsp;na rechničce stály dózy s&nbsp;tymiánem a&nbsp;majoránkou a&nbsp;pepřem a&nbsp;paprikou… „Tady?“ Tatínek odsunul dózy a&nbsp;za nimi byly tři láhve, jedna s&nbsp;nunciusem, jedna se sagavirem a&nbsp;třetí s&nbsp;griotkou. Tatínek dal láhve na stůl a&nbsp;řekl: „Je to hřích se opíjet, prosím, když se ochutnává, tak to nemůže škodit,“ pravil a&nbsp;řeznice mu podala přístroj a&nbsp;přinesla sklenky. „Ale vy ne, vy už nikdy ne!“ pohoršil se tatínek, ale zase byl očarován vlasy řeznice, které mívala maminka, vlasy, které si ustřihla, aniž by se tatínka dovolila. „Déte to sem,“ řekl strýc Pepin, „já budu nalívat na ochutnání, pantáta Holub, když jsem mu vozil pečivo, tak mi dával zavdat taky.“ A&nbsp;nalil do sklenice nuncius a&nbsp;pak s&nbsp;tatínkem se napili a&nbsp;shledali ten nápoj za posilující žaludek a&nbsp;léčivý na všecky jaterní a&nbsp;zažívací potíže. „Říkáte každou sobotu mne budete chodit léčit?“ pravila řeznice a&nbsp;hlas se jí chvěl. „Každou sobotu, já jsem váš beránek, který vám přinese život nový,“ řekl tatínek, „léčení je docela jednoduché, bude stačit, jen když vás budu česat hřebenem,“ pravil tatínek a&nbsp;neubránil se a&nbsp;vzal vlasy a&nbsp;přivoněl k&nbsp;nim, byla to ta samá vůně, na kterou nezapomněl, ta samá vůně jako vůně maminčiny zástěry, kam se schoval, když byl maličký… Teď tady, u&nbsp;opilé řeznice, našel to, od čeho byl už osm let odstřižen, od vlasů své ženy, které přivezla od holiče Bodi Červinky na zadním nosiči bicyklu jako vánočku nebo čtyři kila vinných klobásů. Strýc Pepin pravil: „No tohleto pije ráda Vlasta, říkává, pij taky, ty kluku, ať máš něco pořádnýho v&nbsp;žaludku…“ A&nbsp;řeznice se otočila a&nbsp;podívala se na tatínka očima plnýma vděčnosti a&nbsp;neubránila se a&nbsp;pohladila mu hřbet ruky, ve které tatínek držel pořád ten zářící hřeben. „Já ale myslím,“ řekla něžně, „že pro vás bude lepší tady z&nbsp;tý láhve se šohajem ten sagavir, ten nuncius je i&nbsp;chutí zrádný jako mnišská františkánská kutna, je zdánlivě léčivý, ale jako všecky léky, jen vezmete trošku víc, tak je s&nbsp;váma ámen, a&nbsp;mně věřte, já to vím, ale sagavir? Má krásně světlounkou zelenkavě nažloutlou barvu, jako byste pili duhu sfér, a&nbsp;jeho chuť je kořenná, má horní tón, podobající se chuti nejlepšího dezertního vína, a&nbsp;spodní tón vyvařené sukně pasačky, která na pastvě seděla střídavě na mateřídoušce, mátě peprné a&nbsp;bedrníku.“ A&nbsp;tatínek se strýcem chtěli nalít, ale řeznice se rozhorlila: „Vy dva barbaři!“ a&nbsp;<span>zvedla</span> se a&nbsp;zakryla se pečlivě do vlasů a&nbsp;šla a&nbsp;vypláchla sklínky ve kbelíku, a&nbsp;když je přinesla, nalila, vzala něžně tatínkovi hřeben z&nbsp;ruky a&nbsp;přiložila záři ke sklínkám a&nbsp;láhvi a&nbsp;nápoj pableskoval a&nbsp;třpytil se a&nbsp;lákal k&nbsp;pití. Upili, pak dopili, pak bylo ticho, jen mouchy bzučely v&nbsp;krámě a&nbsp;zběsile narážely do oken. Gramofon dohrál a&nbsp;tatínek se sklínkou vešel do krámu, místo klikou gramofonu otáčel klikou staré pokladny, která se s&nbsp;cinkotem otevřela. Pak tatínek nahmatal gramofon, natočil, dal jehlu, a&nbsp;když chrámový sbor začal znovu Anděl lásky svaté plá v&nbsp;modrém stínu svatých hvězd, tatínek posunul páčku rychlosti a&nbsp;z&nbsp;chrámové hudby byl ryčný kvapík… Tatínek se vrátil a&nbsp;zase se napil, řeznice ležela v&nbsp;židli, vlasy jí odstávaly od ramenou, byla čímsi zasažena, vlasy ležely na zemi, jako by tekly z&nbsp;opěradla. Tak tatínek vypil ještě jednu sklenku, a&nbsp;když ji dopil, řeznice jej pohladila po hřbetu ruky a&nbsp;řekla mu neuvěřitelně něžně: „Tak ne.“ A&nbsp;teď už nevrávorala, ale vešla do krámu pyšná a&nbsp;vznešená, jako by ji ten neonový hřeben posvětil, sáhla do gramofonu a&nbsp;zpomalila hudbu a&nbsp;chrámová hudba byla chrámová a&nbsp;nesla se velebně řeznictvím jako v&nbsp;nějaké románské kapli. Když se posadila, zase se dotekla tatínka a&nbsp;tatínek jí ponořil obličej do vlasů a&nbsp;neubránil se, tolik let mu to bylo odepřeno, osm let nesměl vonět k&nbsp;dlouhým ženským vlasům, ponořil se a&nbsp;vzal si lehce ty vlasy do úst a&nbsp;chutnaly zrovna tak a&nbsp;řeznice cítila chvějící se mužská ústa a&nbsp;přitiskla se sama, tak se přitiskla, až hlasitě zanaříkala, osm let a&nbsp;víc nezanaříkala, když by se dotkla mužských úst, tolik let už byla jakoby bez citu, už nikdy, myslela si, už nikdy nebudu svatá, abych byla s&nbsp;něčím, co je víc, než jsem já… „A&nbsp;pánové,“ řekla řeznice, když tatínek se vztyčil a&nbsp;že už musí jít domů, „do třetice všeho dobrýho, griotka, pánové, to je nápoj, každý dům v&nbsp;Evropě má vždycky tenhle nápoj, každá restaurace označená na celém světě kohoutem, každá světová restaurace má griotku, šest set stromů višní pěstuje pan Wantoch kvůli ní, a&nbsp;výroba je tajemstvím, je to nápoj zrovna tak slavný jako Becherova becherovka, jako Jelínkova nebo Gargulákova slivovice, jako plzeňský pivo. Když ji vezmete do úst, tak jeden tón připomíná vůni hořkých mandlí,“ ale tatínek voněl k&nbsp;vlasům řeznice a&nbsp;opakoval: „Ano, vůni hořkých mandlí,“ a&nbsp;řeznice pokračovala: „Ano, hořkých mandlí, druhý tón má griotka vysoký, červencový tón zrajících višní, višní napnutých k&nbsp;prasknutí, a&nbsp;třetí tón je vůně, kterou za sebou zanechá letní blesk, když rozčísne lípu a&nbsp;ona se zježí všemi lupeny… pánové, odpusťte mi za moje chování, ale já mám lyceum, a&nbsp;z&nbsp;tak krásných začátků jsem dospěla k&nbsp;takovým koncům…“ poklonila se řeznice a&nbsp;tatínek ji vzal za ramena a&nbsp;zvedl ji a&nbsp;pravil: „To není vás důstojné, jste dobrá žena a&nbsp;budete, jen se musíte nechat léčit fulgurálními proudy a…“ pošeptal jí hlasem vonícím syntézou sagaviru a&nbsp;nuncia, „a jen mnou…“ A&nbsp;řeznice kývala vážně: „Ano, jen vámi,“ a&nbsp;otevřela oči, které měla neustále přivřené, už kolik let měla oči přivřené, dívala se na svět jako divoch z&nbsp;houští, jak zvěř, jak uprchlice… otevřela oči a&nbsp;podívala se do tatínkových očí a&nbsp;tatínek zvedl zářící hřeben a&nbsp;posvítil jí do očí a&nbsp;viděl, že oči má krásné a&nbsp;plné ohýnků a&nbsp;že takové oči mu nikdy neukázala ani jeho manželka, takové oči akorát před tolika lety se na něj dívaly od jeho maminky. A&nbsp;Francin nalil sklenku griotky a&nbsp;řeznice vyskočila, vzala jej něžně za ruku a&nbsp;řekla: „Jste barbaři…“ a&nbsp;dala sklenici do skříňky a&nbsp;vzala sklínky nové a&nbsp;nalila do nich griotku, těžký, sirupovitý, temně vášnivý likér. Tatínek řekl: „Mohla byste si s&nbsp;námi přiťuknout, jedna sklenička neškodí…“ Ale řeznice zavrtěla hlavou: „Já jsem se napila likéru silnějšího, než je tenhle.“ Tatínek zvídal: „O&nbsp;hodně silnějšího, než je tenhle?“ Upil a&nbsp;přikývnul. „Mno­hem, mnohem silnějšího, víc než všechno.“</p>

    <p class="MLP-text">Strýc Pepin jen pil, mlčel, nalíval si a&nbsp;viděl, že řeznice i&nbsp;jeho bratr se do sebe dívají, tatínek pije, řeznice sladce vzdychá, když se pak rozcházeli, řeznice sladounce zaplakala. Tatínek v&nbsp;krámě mezi obrovskými hovězími plícemi a&nbsp;srdci, zavěšenými na háčcích, vynutil na řeznici přísahu, že příští týden přijde léčit opilství znovu. Když pak zahnuli bratři za roh, vítr vál a&nbsp;vzduch zapotácel s&nbsp;oběma. <span>Tatínek</span> pod lucernou nejdřív upadl na koleno a&nbsp;pak zničehonic vydal ze sebe křik, takový radostný křik, ne lidský hlas, ale radostné řvaní, které splývalo, a&nbsp;jeho základní tón byla radost. A&nbsp;strýc Pepin se vrátil na most, pak do města a&nbsp;přivedl městského policajta pana Holoubka, právě přišel z&nbsp;Cikánky, sundával si helmu, kterou mu tam nemilosrdně narazili handláci, poslal jej tam velitel policie Procházka, který když sám viděl, že se na Cikánce začínají prát, tak odběhl a&nbsp;prvnímu policajtovi, kterého potkal, tomu řekl: „Pane Holoubku, neslyšíte nic? Mám takový tušení, že se něco na Cikánce strhne…“ A&nbsp;Holoubek, když tam vtrhnul, bylo už pozdě, mezi dveře mu přiskřípli helmu a&nbsp;klackem mu dali do té helmy a&nbsp;brnělo mu z&nbsp;toho v&nbsp;uších. „Pane Holoubku,“ řekl strýc Pepin, „tamhle leží jeden vožralej a&nbsp;řve, jděte tam a&nbsp;dejte mu pokutu, kdo to má poslouchat?“ A&nbsp;tak tatínka přivedl do pivovaru obr pan Holoubek, opilého tatínka, zatímco strýc Pepin s&nbsp;kufříčkem spěchal ke krasavicím do baru, aby jim vyzkoušel záření a&nbsp;vyléčil jim, jak vyčetl z&nbsp;příručky, zastavené měsíčky.</p>
  </div>
</body>
</html>
