<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mestecko_kde_se_zastavil_cas-7</title>
  <link href="../Styles/mestecko_k_idstyles.css" rel="stylesheet" type="text/css" />
</head>

<body id="mestecko_kde_se_zastavil_cas" xml:lang="cs-CZ">
  <div>
    <p class="MLP-uroven2-kapitola" id="toc_marker-5">5</p>

    <p class="MLP-text-bez1radku">Když přišla ta pravá zima, rostl na řece led a&nbsp;přišel čas ledování. Tatínek míval trápení jak rozdělit práci u&nbsp;výtahů ledu, práci u&nbsp;těch tisíců fůr ledu, který vozili povozy sedláci, protože za každou fůru ledu se dobře platilo. Tatínek se musel zlobit, protože na led nikdo nechtěl, jediný Pepin se radoval a&nbsp;těšil na ledování, ostatní dělníci považovali ledování za donucovací pracovnu a&nbsp;každý se ošíval, a&nbsp;dokonce i&nbsp;tatínkovi hrozil, že jednou přijde den a&nbsp;bude to obráceně, že dělníci budou v&nbsp;kanceláři a&nbsp;páni budou ledovat, všichni, i&nbsp;nový pan předseda pivovaru pan Dimáček. Tatínek při takových poznámkách mlčel, možná si to přál taky, aby jednou přišel takový den a&nbsp;na světě to bylo obrácené, tatínek neměl rád pány, obzvláště toho nového předsedu, který pěstoval prasata a&nbsp;měl tři plemenné kance, tak byl do toho pěstování vepřů zabrán a&nbsp;tak tomu dával svoji duši, že se podobal vepřové hlavě, kanci, taky mu spadl spodní ret a&nbsp;z&nbsp;dásní mu trčely zuby, a&nbsp;zavedl v&nbsp;kanceláři takový systém, že úředníci seděli a&nbsp;pořád měli připravená pera, aby když pan předseda vstoupí, aby všichni psali a&nbsp;počítali. A&nbsp;jak někdo nepsal a&nbsp;nepočítal, tak pan předseda zbledl a&nbsp;tatínkovi jako správci a&nbsp;vrchnímu účetnímu to hned vyčetl, že se v&nbsp;kanceláři nepracuje a&nbsp;že jedna síla je zbytečná. A&nbsp;zatímco pan doktor Gruntorád, který byl předsedou předtím, jezdil bryčkou, tak tenhle předseda se zjevoval, najednou držel kliku a&nbsp;vcházel do kanceláří a&nbsp;do spilek a&nbsp;sladovny a&nbsp;dílen a&nbsp;bednáren, dělal, jako by nic neviděl, ale on viděl všechno, a&nbsp;tak nejen dělníci, ale i&nbsp;tatínek jím trpěl, maminka musela tatínka každý večer objímat pod cingrlátky lampy a&nbsp;tatínek, když se vyzpovídal mamince, tak najednou dostal hrozivou tvář a&nbsp;sám na sobě ukazoval, sám sebe bral za bradu, ale to nebyla jeho brada, to byla brada nového předsedy, a&nbsp;takhle, jedním rycnutím, utrhl tu bradu a&nbsp;s&nbsp;odporem ji daleko od sebe odhazoval, a&nbsp;to utrhávání brady pana předsedy tatínkovi dělalo dobře, protože tak se jedině uklidnil.</p>

    <p class="MLP-text">Tak tatínek rozdělil dělníky na ledování a&nbsp;všechny ledaře si sepsal pan podstarší, ten, co býval taky dělníkem pivovaru a&nbsp;dotáhl to až na parťáka všech dělníků, který do notýsku zapisoval šichty a&nbsp;dělal si poznámky ohledně příchodu do práce a&nbsp;chování při práci každého dělníka, podstarší, který měl takovou radost sám ze sebe, že ani nevěřil, jaké ho potkalo štěstí, že má moc nad dělníky, že jistě ráno se těšil, až se na sebe podívá do zrcadla, a&nbsp;že se obleče a&nbsp;vezme si kabátec se zapínacími čtyřmi kapsami a&nbsp;do nich si zastrčí notýsek, ve kterém jsou jména a&nbsp;data všech dělníků v&nbsp;pivovaru, a&nbsp;takovou měl radost sám ze sebe, že už půl hodiny před houkáním stál před kanceláří a&nbsp;rozkročený v&nbsp;rajtkách a&nbsp;holínkách stál a&nbsp;pichlavýma očima se díval, jak kdo jde nejen včas do práce, ale s&nbsp;jakou chutí jde, zda ještě zívá, a&nbsp;tak. Strýce Pepina neměl pan podstarší rád, že strýc tolik při práci křičíval, dával strýce pokaždé do kotle, když bylo potřebí vyklepat kotel, zbavit jej sanytru, nikdo tuhle práci taky nechtěl dělat, protože v&nbsp;kotli byl prach, a&nbsp;žárovky svítily a&nbsp;dva dělníci kladívky jak datlové klepali čtvereční centimetr za centimetrem, kousek po kousku, a&nbsp;sanytr se tříštil v&nbsp;prášek a&nbsp;dělníci museli mít omotané šály a&nbsp;šátky kolem úst. Ale strýc Pepin při téhle práci zpíval a&nbsp;křičel, protože každý dělník, který pracoval se strýcem, by si jinak zoufal, obrana proti tomu prachu a&nbsp;dusnu v&nbsp;kotli byla jedině ta, že se všichni bavili na útraty křičícího strýce, každou chvíli někdo vešel do kotelny a&nbsp;vykřikl do růžového prachu kotle: „Starej Řepa povídal, že jste pásl na frontě kozy.“ A&nbsp;strýc mocnými ranami kladiva vyklepával kotel a&nbsp;do rytmu řval: „Ale copak na frontě, vy vole, só kozy? Koza je háklivá, ta jak slyší střelbu, tak zdrhne. Aha! A&nbsp;když je bitva, tak je čas se zlobit na frontě s&nbsp;kozama?“ A&nbsp;strojníci otevřeli větrací příklopy a&nbsp;strýcův hlas duněl nad pivovarem jakoby zesilován megafonem a&nbsp;pan podstarší přiběhl a&nbsp;otevřel notes a&nbsp;křičel do kotle: „Co si to dovolujete křičet při práci? Nemyslete si, že když váš pan bratr je správcem, že si můžete všechno dovolit, dělám si o&nbsp;tom poznámku!“ A&nbsp;zapsal si něco do notesu a&nbsp;vítězně se rozhlížel a&nbsp;usmíval se pln samolibosti a&nbsp;nadšení, že on jediný z&nbsp;dělníků to dotáhl až na podstaršího, který má velkou moc nad dělníky. A&nbsp;když skončila práce s&nbsp;vyklepáváním kotle, pan podstarší přichystal čištění kanálu, to taky strýc Pepin mizel, vsoukával se do země jako do ponorky, a&nbsp;jeden dělník stál venku s&nbsp;plechovým kolečkem a&nbsp;strýc v&nbsp;útrobách a&nbsp;střevech pivovaru bral do lopatičky kaly a&nbsp;dával lopatku po lopatičce do kbelíku a&nbsp;jeho spolupracovník vytahoval kbelík, vylil ho do kolečka, a&nbsp;když se nudil nebo když jiný dělník kráčel okolo otevřeného kanálu, tak poklekl a&nbsp;zakřičel do kanálu: „Byla tady Žaninka a&nbsp;povídala, že si šije pyžamko na svatbu.“ A&nbsp;kráčel dál a&nbsp;z&nbsp;kanálu jak obrovský gejzír tryskal a&nbsp;jásal a&nbsp;tloukl po stěnách a&nbsp;vznášel se vzhůru k&nbsp;nebi strýcův řev: „Co, taková baba? Chodí, jako by měla mezi nohama vemeno, a&nbsp;já bych s&nbsp;tím měl mít svatbu? Já, které má úspěchy u&nbsp;předních krasavic?“ A&nbsp;hlas strýcův byl tak pronikavý, že letěl přes pivovarskou štěpnici až k&nbsp;nám, až k&nbsp;tatínkovi do otevřeného okna kanceláře, a&nbsp;pan podstarší běžel, už v&nbsp;běhu si otvíral notýsek a&nbsp;pak poklekl nad zápach kanálu a&nbsp;křičel dolů: „Pane Jozef, nemyslete si, že váš bratr má nějakou moc… Nad dělníky tady rozhoduju já! Okamžitě se věnujte práci a&nbsp;nelelkujte!“</p>

    <p class="MLP-text">To když přišel čas ledování, strýce Pepina dal pan podstarší na nejtěžší práci. Už za tmy ledaři vysekávali ze stropu ledové táfle, dlouhé pásy ledu, které pak u&nbsp;břehu dělník štípal na takové tabule a&nbsp;do každé tabule vysekal oko a&nbsp;za to oko hákem zachytili dělníci na břehu a&nbsp;pak dva a&nbsp;dva vytahovali háky ty tabule ledu na břeh a&nbsp;tam zase dva a&nbsp;dva ledaři brali do fialových rukavic ty táfle a&nbsp;házeli je do fůr, a&nbsp;protože se led vážil, tak každý sedlák chtěl mít fůru těžkou, tak ještě z&nbsp;ledu u&nbsp;sajten a&nbsp;boků udělali nástavy, a&nbsp;fůry třpytivého ledu zářily duhovými barvami v&nbsp;jitřním červeném a&nbsp;ledovém slunci a&nbsp;koně zabírali, kůže na zadních kýtách se jim vrásčila, koně jako by se vždycky prolomili, počapli, ostrými podkovami se zaryli do <span>ledového</span> břehu, zpod kopyt se tříštila ledová tříšť a&nbsp;železné nápravy se lepily a&nbsp;každá fůra vrzala a&nbsp;sténala, každé kolo jak špatně namazaná pumpa, a&nbsp;tak jedna fůra za druhou, jako rafie na ciferníku, se pohybovala k&nbsp;váze pivovaru a&nbsp;pak dál, někdy tři čtyři fůry stály před šrotovníky ledu, drtiči ledu, který korečky výtahu unášely vzhůru šachtou pod samou střechu na šest pater vysoké lednice, kam obrátily obsah své kapsy, a&nbsp;vracely se nazpátek na běžícím pásu. Odpoledne se z&nbsp;řeky ozýval gramofon, na stole se vařil punč a&nbsp;děti a&nbsp;studenti bruslili a&nbsp;jediný já jsem se hrozil, jediný já jsem viděl tu práci na zamrzlé řece, jediný já jsem viděl unavené koně s&nbsp;ocasy a&nbsp;hřívou prokvetlou a&nbsp;propletenou zmrzlou jinovatkou, jediný já jsem viděl a&nbsp;prožil tu tíhu zdvíhaného ledu, celý strop řeky jsem viděl naházet do fůr, řetěz hrozivé práce, před kterou nebylo kde se ohřát, a&nbsp;když, tak jedině v&nbsp;domku přilepeném ke stěně lednice, kde nad rozpálenými kamny pořád se nastavovalo několik párů prokřehlých rukou… A&nbsp;od drtiče zazníval strýcův zpěv a&nbsp;křik, radostný, pobouřený křik, jediné to zlobení strýčka Pepina dovedlo dělníky zahřát, a&nbsp;hlavně jim dovedlo dát chuť do práce… Strýc stál u&nbsp;drtiče s&nbsp;hákem, a&nbsp;jak přijela fůra, křičel strýc: „Rakouské voják je vždycky vítěz, vždycky všade vítězí!“ A&nbsp;vzal motyku a&nbsp;dvěma ranami vyrazil karhák bočnice, která se otevřela, a&nbsp;do šrotovníku se vysypal led a&nbsp;mlsavý šrotovník s&nbsp;velikou chutí drtil ten průhledný i&nbsp;mléčný led a&nbsp;strýc Pepin vzal hák a&nbsp;počapl a&nbsp;jako don Quijote dávající se do zápasu s&nbsp;větrnými mlýny strýc Pepin zaujal postavení na bodáky a&nbsp;zařval a&nbsp;dělník z&nbsp;druhé strany udělal taky směšnou pozici a&nbsp;strýc velel: „Einfacher Stoss! Vorwärts!“ A&nbsp;zaútočil na vzpříčený led, a&nbsp;křičel a&nbsp;volal a&nbsp;rozdával rány, a&nbsp;led se sypal do šrotovníku, museli kolikrát strýce obejmout oběma rukama, aby se tolik nematroval, nedřel, obejmuli strýce láskyplně, obři o&nbsp;hlavu vyšší… ale strýc Pepin se nedal, křičel: „Rakouské voják musí jen a&nbsp;jen vítězit!“ A&nbsp;dal se do zápasu s&nbsp;obrem kočím, seběhli se i&nbsp;ostatní kočí a&nbsp;smáli se, až slzeli, protože strýc Pepin povalil smějícího se kočího, dal jej na lopatky a&nbsp;křičel na ostatní: „Takhle Frištenský zvítězil nad černochem… a&nbsp;já každého takhle porazím!“ A&nbsp;hrozil fialovou pěstí nad červeným nosem medvěda, ale zvuk prázdného šrotovníku přivolal strýce a&nbsp;dělníky, že je třeba stáhnout poslední zbytky z&nbsp;fůry, a&nbsp;když korečkový výtah vytáhl a&nbsp;vysypal poslední zbytky ledu do lednice, taky tak nějak si oddychl, zvesela naprázdno, pravidelnými tepy se uvolnil, taky si odpočinul… Někdy led byl tak tvrdý, že šrotovník se nemohl do něj zakousnout, museli ledaři palicemi jej roztloukat, háky a&nbsp;sochory, muselo se dát ale pozor, aby stroj nevzal i&nbsp;ten nástroj, který pak nejen rozdrtil, ale zpřerážel štýly a&nbsp;házel a&nbsp;zabodával je vzhůru do stropu přístřešku. A&nbsp;strýc se nebál, zápasil o&nbsp;každou násadu, zatímco ostatní padali na zem a&nbsp;odbíhali, aby se kryli trámy, strýc se smál a&nbsp;křičel a&nbsp;řval radostí: „Rakouské voják vítězí na všech frontách i&nbsp;v&nbsp;míru!“ A&nbsp;pomocný dělník vykřikl: „Kdyby to tak viděla Žaninka!“ A&nbsp;strýc řval: „Co viděla, co to plantáte, vy vole! Dyk ta baba neumí tango.“ A&nbsp;opodál stál nepozorován pan podstarší, přistoupil a&nbsp;usmál se a&nbsp;řekl: „Žaninka náhodou tango umí, a&nbsp;jak, viďte?“ Řekl a&nbsp;obracel se na ledaře a&nbsp;dělníky, pak na strýce, ale strýček Pepin ztichl a&nbsp;tiše řekl: „Co máte z&nbsp;teho,“ a&nbsp;začal zametat kolem drtiče, poklekl a&nbsp;bral kousky ledové tříště do fialové rukavice, a&nbsp;dělníci, jako by to po chvíli pochopili, poklekli vedle strýce a&nbsp;házeli kousíčky ledu do výtahu a&nbsp;kočí se vzdálili ke svým fůrám a&nbsp;pan podstarší stál sám, úsměv mu zamrzl do obličeje a&nbsp;raději dělal, že nerozumí tomu, co se právě stalo, vytáhl notes, něco si do něj zapsal a&nbsp;dělníci byli tišší a&nbsp;dívali se jako do ohně do otáčejícího se drtiče, až pan podstarší pochopil a&nbsp;odešel branou pivovaru, protože mezi dělníky už dávno nepatřil.</p>

    <p class="MLP-text">Ach, jak jinak se dovedl zlobit můj dědeček! Takhle o&nbsp;prázdninách jsem seděl s&nbsp;dědouškem na zahradě a&nbsp;dědeček si chtěl zapálit doutník, a&nbsp;že foukal vítr, tak dědeček se začal zlobit a&nbsp;nadávat větru, že mu zháší sirku za sirkou, až mu zhasil i&nbsp;tu poslední. A&nbsp;dědoušek volal: „Nanynko, podejte mi sirky, ano?“ Ale nikdo sirky nepodával a&nbsp;dědoušek zvolal: „Náno, sirky!“ A&nbsp;naslouchal, ale nikdo sirky nenesl, a&nbsp;tak dědoušek zakřičel: „Nanka, himlhergot, co je s&nbsp;těma sirkama?“ A&nbsp;už se držel proutěného křesla a&nbsp;metal očima za sebe do otevřených oken, ze kterých se vzdouvaly záclony. A&nbsp;já jsem řekl: „Dědoušku, já pro ně dojdu!“ A&nbsp;dědoušek řval: „Himlsakrakrucinámol, děvky, že mi nedáváte sirky?“ Tak jsem vběhl do stavení a&nbsp;babička se služkou běhaly od okna k&nbsp;oknu a&nbsp;pořád se nemohly vymotat ze záclon a&nbsp;otevřeným oknem křičel dědeček: „Kurvy, kde jsou ty sirky?“ A&nbsp;já jsem vzal babičce sirky, a&nbsp;jako bych běžel, ale na chodbě jsem se zastavil a&nbsp;naslouchal, jak dědoušek hulákal a&nbsp;třískal už nejen křeslem, ale i&nbsp;stolečkem a&nbsp;řval: „Kurvy, já vás všechny pobiju, kde jsou ty sirky?“ A&nbsp;to už babička se služkou Aničkou vynášely z&nbsp;kolny starou almaru a&nbsp;dědouškovi daly sekyrku a&nbsp;dědeček roztřískal za pár minut celou almaru a&nbsp;pak se svalil do křesla a&nbsp;já jsem mu podal sirky, ale dědoušek už je nechtěl, tak chvíli odpočíval, jako by byl po hrozném zápase, jako ve filmu, když se muž dověděl, že je mu nevěrná žena, a&nbsp;zatímco babička se služkou do koše na ouhrabky dávaly třísky z&nbsp;almary a&nbsp;pevné kusy odnášely do dřevníku, dědeček se díval hrozně před sebe a&nbsp;koulel očima, ale za čtvrt hodinky jako by se probral, zasmál se, otřepal se a&nbsp;zase byl veselý a&nbsp;skotačivý. To mi maminka vypravovala o&nbsp;tom, jak její tatínek se rád zlobíval jako tenhle můj dědeček, a&nbsp;já jsem si myslel, že to bejvalo, ale on se rád zlobil i&nbsp;teď, když už byl na penzi. Než jsem odjel z&nbsp;prázdnin, tak mne vzal na kolotoč, nakoupil mi, co jsem chtěl, až mi bylo špatně, ale když jsme se vraceli, tak na zahradě na dlouhých latích babička sušila záclony, čtvero ročních počasí a&nbsp;dvanáct měsíců bylo vyšito na těch velikých záclonách, které babička sama háčkovala, a&nbsp;když jsem se vzbudil, tak skrz okno jsem se díval a&nbsp;četl si v&nbsp;těch záclonách jako v&nbsp;leporelu nebo obrázkové knížce, a&nbsp;dědeček, jak jsme šli, tak chytil kalhotami za hřebík těch latí, na kterých byly napnuté ty záclony ve slunci, a&nbsp;roztrhl si trošku kalhoty… a&nbsp;hned ze smíchu se mu obrátila tvář, jako v&nbsp;dětském koutku Malého čtenáře, když smějící se obličej obrátíte vzhůru, tak tam je z&nbsp;té samé hlavy obličej, který pláče, tak dědoušek jako by nenatrhl si kalhoty, ale duši, a&nbsp;vytekl z&nbsp;něj ten smích, ve kterém jsme byli celé odpoledne, a&nbsp;dědoušek trhnul prstem v&nbsp;té dírce a&nbsp;udělal ji ještě větší, snad aby tím mohl křičet a&nbsp;zlobit se. „Kdo sem narafičil ty hřebíky? Kdo?“ řval do otevřených oken stavení. „Kde je Anka? Nanynko, kde jste?“ řval, ale záclony vlály a&nbsp;stavení bylo tiché. „Tak vy takhle, která kurva to sem dala? Přiznáte se, nebo se nepřiznáte?“ Povídám: „Dědoušku, já se jdu podívat po babičce…“ A&nbsp;vešel jsem do stavení a&nbsp;díval se záclonami na zahrádku a&nbsp;tam stál dědeček a&nbsp;díval se do oken, zíral pln zloby, jako by to byly oči, a&nbsp;řval a&nbsp;dupal: „Tak vy takhle? Tak vy se neozvete? Kurvy, to jsou nový kalhoty! Pojďte mi je zašít, honem!“ Ale v&nbsp;domě se nikdo nehnul, bylo ticho, záclony vlály a&nbsp;dědoušek se třpytil v&nbsp;květinách u&nbsp;zeleného trávníku, na kterém schnuly třpytící se, škrobem napojené schnoucí záclony s&nbsp;čtvero ročním počasím a&nbsp;dvanácti měsíci, všechny figurky byly figury andělíčků, i&nbsp;v&nbsp;zimě měli andílci křídla tak, jako to vyšila babička za mladých let do výbavy. „Tak vy takhle,“ zakřičel dědoušek a&nbsp;skočil do záclon a&nbsp;dupal v&nbsp;nich a&nbsp;záclony se trhaly z&nbsp;rámu a&nbsp;hřebíků a&nbsp;dědoušek si namotával andílky na boty a&nbsp;točil se v&nbsp;nich, a&nbsp;že už záclony byly staré jistě půl století, trhaly se, slyšel jsem trhání a&nbsp;zvuk, a&nbsp;i to bylo dědouškovi málo, když se vytrhal ze záclon, tak ještě naposledy dal výzvu a&nbsp;křičel: „Anka, vemte nitě, Nanyno, kurvy, přineste nitě, spravte mi ty kalhoty!“ Ale dům byl tichý a&nbsp;dědoušek strčil prst a&nbsp;celou ruku do škvíry a&nbsp;roztrhl si kalhoty až dolů a&nbsp;sklonil se a&nbsp;zdravou nohavici vzal a&nbsp;trhnutím upadnul, tak byla látka pevná, ale na zemi se vysvlíkl do podvlíkaček a&nbsp;pak volné kalhoty roztrhal a&nbsp;pak po nich skákal a&nbsp;dupal, ale i&nbsp;to mu bylo málo, vběhl s&nbsp;nimi do prádelny a&nbsp;vrazil je pod kotel, ale i&nbsp;to mu bylo málo, vzal z&nbsp;kotle sirky a&nbsp;škrtnul a&nbsp;podpálil kalhoty… a&nbsp;vtom přišla služka a&nbsp;babička a&nbsp;lomily rukama a&nbsp;položily koše prádla z&nbsp;mandlu a&nbsp;babička nejdřív vytáhla se služkou almaru a&nbsp;dědoušek tu starou almaru rukama povalil a&nbsp;rukama a&nbsp;váhou těla zhroutil a&nbsp;pak sekyrkou rozsekal dveře a&nbsp;babička vytáhla hořící kalhoty zpod kotle a&nbsp;vyběhla s&nbsp;nimi ven a&nbsp;z&nbsp;kapes vytáhla doklady a&nbsp;tašku s&nbsp;penězi, protože dědouškovi, když přišlo něco líto, tak byl hrozně citlivý, ale když vystřízlivěl, zase byl ten nejmilejší dědoušek na světě a&nbsp;sváděl všecko na rasu, říkal: „Slovani jsou děsně citliví.“</p>

    <p class="MLP-text">Tak jsem stál s&nbsp;bruslemi přes rameno, svítily už žárovky, zdaleka bylo slyšet vlaky a&nbsp;ledaři říkali, že do dvou dnů přijde obleva, a&nbsp;já jsem se díval, jak ze tmy přijíždějí fůry s&nbsp;ledem, takové Tatry dělaly ty ledové kry naložené šikmo na vozy, kočí a&nbsp;ledaři byli zamotaní do dek a&nbsp;na nohách promáčené pytle omotané provazy, někteří mávali rukama a&nbsp;fialové rukavice byly jako těžká křídla ptáků, kteří nemohou nikdy vzletět, tak aspoň mávali rukama, aby se zahřáli, a&nbsp;strýc Pepin křičel a&nbsp;zpíval: „Na břehu jezera klokotá slavíček,“ a&nbsp;útočil hákem na vzdorující kry z&nbsp;bočnic vozů, jak svatý Jiří se potýkal kopím s&nbsp;drakem ledu, z&nbsp;řeky zazníval gramofon a&nbsp;ve světle barevných žárovek páry studentů a&nbsp;studentek tančily a&nbsp;byla vidět pára z&nbsp;hrnce pod světlem žárovky, z&nbsp;hrnce, odkud se nabíraly sběračky vařící vody, a&nbsp;dělal se horký punč a&nbsp;já jsem se díval na strýce, který už k&nbsp;nám nechodil, protože udělal zase tu svoji vzpouru, a&nbsp;já jsem byl nešťastný, nosil jsem mu mazaný chleby pod záminkou, že si je mažu pro sebe, už jsem nemohl taky vidět, jak strýc Pepin, když za dva dny utratí se slečnami celou výplatu, jak ve středu už bere slepicím starý chleba a&nbsp;jí s&nbsp;nimi brambory. Když jsem si vzpomněl, že musím domů, nechtělo se mi, raději jsem takhle stál v&nbsp;přítmí v&nbsp;koutku, tak jako v&nbsp;čítance jsme měli obrázek Osiřelo dítě, tak jsem stál, a&nbsp;nechtělo se mi domů, i&nbsp;když doma jsem měl všechno a&nbsp;teplo a&nbsp;gramofon, jistě tam zase je společnost krásných lidí, lidí z&nbsp;města, kteří večer se navštěvují a&nbsp;vedou řeči o&nbsp;divadle a&nbsp;kultuře a&nbsp;pijí pivo, a&nbsp;maminka už třikrát druhý den, když naši hosté vypili tři basy piva, tak ráno třikrát nadávala, protože někdo z&nbsp;hostů si spletl záchod se špižírnou a&nbsp;načural nám místo do klozetové mísy do kbelíku se sádlem… A&nbsp;maminka to ráno slila a&nbsp;večer jsem viděl, když přišla společnost, jak přinesla ten kbelík a&nbsp;podávala hostům nůž a&nbsp;čerstvý chleba a&nbsp;prosila, aby si každý podle chuti namazal chleba sádlem… a&nbsp;hosté si mazali chleba sádlem a&nbsp;pochutnávali si a&nbsp;říkali: „Kdepak, to je sádlo, to je poznat pivovarský krmení…“ A&nbsp;já jsem se na ně díval jako maminka a&nbsp;maminka jim pouze odváděla to, co jí udělali, ale já jsem to našim hostům přál, protože všichni mi byli protivní, byli příliš dokonalí, že jsem z&nbsp;nich měl komplex a&nbsp;nevěděl jsem, co jim mám říct, a&nbsp;červenal jsem se a&nbsp;mlčel jsem a&nbsp;nedostal ze mne nikdo ani slovo. Byli mi ti naši hosté k&nbsp;smíchu, teď když jsem se díval, jak kolem mne chodí tucet i&nbsp;víc těžkých mokrých bot, ová­zaných pytli a&nbsp;provazy, a&nbsp;viděl jsem, jak všichni naši hosté tam u&nbsp;nás přes štěpnici docela nablízku, jak tu samou chvíli, jak mají botičky akorát na míru, dokonce byla teď móda, že mužský mají mít malou nohu, často jsem viděl naše hosty jít takovou dálku z&nbsp;města kolem řeky přes pole, jak se opírají o&nbsp;pivovarskou zeď, zvedají nohu a&nbsp;shýbají se a&nbsp;mnou a&nbsp;prokrvují si botičku a&nbsp;prsty, které je bolí jen proto, že mají o&nbsp;číslo menší boty než nohy, ale byli elegantní… A&nbsp;řekl jsem strýčkovi: „Strýcu, přijdite zase k&nbsp;nám…“ Ale strýc mávl rukou: „Práce je předňéší, a&nbsp;co máš z&nbsp;teho!“ A&nbsp;ukázal, jak vzorně se narážejí karháky a&nbsp;jak se jeho paže s&nbsp;neztenčenou energií, jako by byl opilý, dere hákem a&nbsp;stahuje ledové táfle do šrotovníku. A&nbsp;šel jsem otevřenou branou, lucerny na rozích svítily, od řeky táhnul voňavý vítr přinášející oblevu, vlaky rachotily v&nbsp;dálce, jako by jely podle samotné pivovarské zdi… A&nbsp;vítr u&nbsp;sladovny se zvedl tak jako vždycky, fičel mu do zad tak, že jsem si na něj musel lehnout, kdybych se jen trošku víc předklonil, letěl bych a&nbsp;packal, až bych upadl, tak silný vítr tady byl, teď mi fičel kolem uší a&nbsp;brusle přehozené přes rameno mi ten vítr bral, že ode mne odstávaly… ale po několika metrech vítr přestal, jako když utne, a&nbsp;brusle zacinkaly vedle sebe a&nbsp;já jsem viděl rozsvícená okna deputátních bytů, nahlédnul jsem do kuchyně, ale u&nbsp;kuchyňských kamen stál tatínek, zamyšlený, <span>zvolna</span> a&nbsp;nepřítomně pil kávu, viděl jsem, jak plotna je plná hrníčků a&nbsp;kastrůlků, pak přišel pan řídící učitel a&nbsp;smál se a&nbsp;maminka stála ve veřejích vedoucích do pokojů a&nbsp;smála se taky a&nbsp;pak jsem viděl, jak na stole leží hadříky rozstříhané do čtverce, jak maminka i&nbsp;pan řídící učitel ty hadříky berou uprostřed a&nbsp;třepetají s&nbsp;nimi a&nbsp;pak je svazují nitěmi a&nbsp;namáčejí je do kastrůlků na plotně, pak z&nbsp;pokoje přišel ještě pan soudní rada a&nbsp;pan lékárník a&nbsp;všichni byli v&nbsp;dobré náladě, i&nbsp;tatínek se usmíval, pak mu dali ty hadříky a&nbsp;tatínek je převazoval, ohromně se všichni bavili tou prací, a&nbsp;já jsem si nedovedl vysvětlit, na co to všechno je? Co z&nbsp;toho bude? A&nbsp;pak jsem to viděl… maminka rozvazovala ty provázky a&nbsp;nitě, a&nbsp;když roztáhla ty hadříky, byly krásné jako křídlo motýla, jako paví oko, tak každý hadřík hrál modrými a&nbsp;zelenými a&nbsp;černými kovovými barvami… a&nbsp;naši hosté odnášeli ty batistové kapesníčky do pokoje, kam jsem neviděl… a&nbsp;tak jsem obešel deputátní byty a&nbsp;tiše šel zahrádkou, slyšel jsem, jak výtahy lednice teď zase drtí novou fůru ledu, světla žárovek hnaná podle lednice vzhůru ostře zařezávala hrany krovů té budovy, jako by tam vzadu u&nbsp;pivovaru hořelo, jako by to byl nějaký svatý obraz posledního soudu, tak ty žárovky vydávaly v&nbsp;noci zlověstné znamení hořící sírou a&nbsp;rtutí, že obrysy pivovaru a&nbsp;stíny se mi zdály zelené… avšak oknem jsem viděl do našeho bytu, jak na dlouhých šňůrách se suší stovky batistových šátků a&nbsp;maminka a&nbsp;hosté přinášejí z&nbsp;kuchyně další a&nbsp;další, něco tak nádherného jsem viděl v&nbsp;našem stavení, už se mi chtělo vejít a&nbsp;pomáhat, ale když jsem si vzpomenul na strýčka Pepina, omotaného šálami a&nbsp;s&nbsp;botama omotanýma pytlema a&nbsp;provazama, a&nbsp;na ostatní účastníky ledování, začal jsem se nepříjemné usmívat, jako bych začal chápat něco docela jinačího, než jsem viděl tam a&nbsp;tady, až jsem se otřásl tím tušením nějakého jinačího světa, světa, který je rozpůlen jako šat svatého Martina šavlí, ale přesto trvá a&nbsp;je vedle sebe tak jako batistové šátečky, které žehlil pan řídící učitel, když si napřed převázal maminčinu zástěrku, a&nbsp;promočené boty a&nbsp;šaty tam za pivovarem za lednicí, odkud pořád korečkový pás unášel vzhůru zvuk drceného ledu a&nbsp;světlo žárovek hnané do zsinalého tmavého nebe. A&nbsp;maminka přitlačila šicí stroj a&nbsp;změřila tatínkovi kalhoty, když mu brala míru v&nbsp;rozkroku, společnost řičela nadšením a&nbsp;dusila se smíchem, jen tatínek byl vážný a&nbsp;styděl se… a&nbsp;maminka dávala k&nbsp;sobě ty suché a&nbsp;vyžehlené batistové šátky a&nbsp;šicí stroj hrčel a&nbsp;společnost se dívala a&nbsp;hovořila, smáli se a&nbsp;popíjeli pivo, a&nbsp;maminka za chvíli vyhrčela dupáním do pedálu šicího stroje krásné kalhoty a&nbsp;pak změřila tatínkovu postavu, hruď a&nbsp;ruce, a&nbsp;šila a&nbsp;šila a&nbsp;pan řídící seděl na židli a&nbsp;rychlou jehlou sešíval rukáv k&nbsp;tělu a&nbsp;našíval bambule místo knoflíků, takové černé kaliny, a&nbsp;za hodinu se tatínek šel převléci, a&nbsp;když se vrátil, byl z&nbsp;něj harlekýn, dostal ještě černý přiléhavý baret s&nbsp;vysokým pštrosím pérem, maminka mu natáhla černé nové lakové střevíce s&nbsp;tou samou bambulí místo přezky a&nbsp;maminka ještě vystřihla z&nbsp;černé pásky čtvereček a&nbsp;přilípla jej tatínkovi na tvář a&nbsp;zapudrovala jej bílým pudrem, až tatínek kuckal… a&nbsp;všichni se podivovali, i&nbsp;já jsem se divil, jak tatínek je ne krásný, ale nejkrásnější ze všech mužských a&nbsp;přitom má o&nbsp;sobě představu, že je ošklivý, takový votrůček nekonečna. A&nbsp;pan řídící učitel přinesl se soudním radou z&nbsp;ložnice to oválné zrcadlo a&nbsp;tatínek, když se do něj podíval, tak jsem to viděl, to jsem byl teď celý já, tatínek si zrovna tak nevěřil, já jsem zrovna tak se bál na sebe podívat do zrcadla, a&nbsp;teď to musel tatínek vidět, a&nbsp;taky viděl, dlouze se na sebe díval, pak vztáhnul ruku, asi si nevěřil, že to je on, fandil jsem mu tady za oknem, jen se podívej pořádně na sebe, tatínku! A&nbsp;podívej se na ty ostatní naše hosty! A&nbsp;tatínek udělal pozici jako pravý harlekýn, zasmál se zdravým smíchem, poprvně, ač oblečen jako cirkusový šašek, sám sebe poznal, našel se. A&nbsp;zvedl nohu s&nbsp;pemskou a&nbsp;položil ji na stoličku, opřel se loktem o&nbsp;pokrčené koleno, do dlaně si položil obličej, a&nbsp;tak udělal zasmušilou postavu harlekýnovu, Harlekýnovy milióny… a&nbsp;maminka přinesla z&nbsp;chodby kbelík a&nbsp;dala jej pod tatínkova ústa na koberec, vypadalo to jako na bále, když harlekýnovi je na zvracení, tak špatně… všechno jsem viděl a&nbsp;chápal… a&nbsp;viděl jsem, jak společnost u&nbsp;nás dál žehlila a&nbsp;dál šila a&nbsp;dál hrčel šicí stroj, zatímco teď za ledárnou hrčel volný výtah korečků, už ani tříska ledu nebyla unášena vzhůru, teď jen šicí stroj jásavě vydával svůj tlukot pásů a&nbsp;nárazů součástek… i&nbsp;já jsem se uvolnil, moje stísněnost zmizela, tak jsem dovedl soucítit se strojem, že jsem se jím celé dnešní odpoledne stal, ale pak zhasla světla… a&nbsp;řemeny chladly a&nbsp;pan Vaňátko, noční hlídač, strhl mexikánku a&nbsp;odjistil si revolver, zbraně, ze kterých se nedalo střílet, a&nbsp;zvolna se svým psíčkem se míhal mezi stromy, aby celou noc v&nbsp;hrůze hlídal opravdové řemeny, protože ty stály padesát tisíc a&nbsp;pan Vaňátko podepsal tatínkovi, že by je musel zaplatit. Pak se na rohu sladovny objevila strýcova bílá námořní čepice, taková, jakou nosil pantáta Hans Albers, strýc oběma rukama si ji držel a&nbsp;zápasil s&nbsp;ní s&nbsp;větrem, nakonec přec přenesl tu svoji čepici do tišiny, viděl jsem, jak strýc přeskočil branku a&nbsp;utíkal, aby ještě stihl krásné slečny na Žofíně a&nbsp;zatančil si s&nbsp;nimi a&nbsp;podaroval je posledními dvěma desetikorunami, které si v&nbsp;sobotu dal do boty, aby mu je v&nbsp;neděli slečny nevzaly. A&nbsp;pak jsem vklouznul domů, vyčkal jsem v&nbsp;tichosti ve veřejích a&nbsp;vysvlékl jsem se a&nbsp;ulehl do postele, nikdo se po mně nesháněl, a&nbsp;pak se otevřely jakoby mým přáním dveře samy od sebe a&nbsp;já jsem se z&nbsp;peřin ze tmy díval do osvětlené řady pokojů a&nbsp;viděl jsem, jak hodinu za hodinou zpod prstů mé maminky ze šicího stroje vytékají další sešité batistové kalhoty a&nbsp;rukávy a&nbsp;dlouhé kabáty, viděl jsem, jak zručné mužské ruce neúnavně přišívají černé bambulky, a&nbsp;pořád další basy piva a&nbsp;neztenčená únava… a&nbsp;k&nbsp;půlnoci jsem viděl, jak nadšení společnosti nebralo konce, aby vyvrcholilo… A&nbsp;já jsem byl starý, já jsem měl najednou pocit, že jsem hrozně starý, starší než společnost mé maminky, že jsou to nějaké děti, které šijí panenkám šatičky… avšak když se společnost oblékla do kostýmů harlekýnů a&nbsp;všichni si nasadili černé těsné barety a&nbsp;nasadili si péra a&nbsp;sdostatek se zhlíželi v&nbsp;zrcadlech a&nbsp;v&nbsp;zrcadlech očí těch druhých a&nbsp;když se <span>vynachválili,</span> jak kostým jednoho druhému a&nbsp;všem navzájem sluší, a&nbsp;opravdu všem ty šaty slušely, zatleskal pan řídící učitel a&nbsp;dal pokyn a&nbsp;spo­lečnost si nasadila černé masky na nos, a&nbsp;když se zapudrovali, prohlásil pan řídící učitel, že se začne nastudovávat půlnoční scéna harlekýnů na sokolské šibřinky.</p>
  </div>
</body>
</html>
