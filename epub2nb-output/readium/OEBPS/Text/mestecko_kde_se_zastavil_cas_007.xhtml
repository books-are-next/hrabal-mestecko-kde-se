<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mestecko_kde_se_zastavil_cas-5</title>
  <link href="../Styles/mestecko_k_idstyles.css" rel="stylesheet" type="text/css" />
</head>

<body id="mestecko_kde_se_zastavil_cas" xml:lang="cs-CZ">
  <div>
    <p class="MLP-uroven2-kapitola" id="toc_marker-3">3</p>

    <p class="MLP-text-bez1radku">A&nbsp;tak jako já, tak i&nbsp;tatínek, a&nbsp;tak jako tatínek, tak i&nbsp;maminka, a&nbsp;tak jako naše celá rodina, i&nbsp;strýc Pepin nebyl moc rád doma. Příliš jsme si šli na nervy, příliš utrpení a&nbsp;příkoří jsme jeden druhému udělali, příliš jsme se měli rádi, a&nbsp;tak raději tou samou láskou jsme se jeden od druhého odstřelovali a&nbsp;raději jsme byli mezi lidmi a&nbsp;věcmi v&nbsp;jiném prostředí. Tatínek, dokud jsme ještě měli oriona, ten hrozný motocykl, který po každé jízdě musel jít do generálky, tak tatínek každou sobotu jej rozmontoval, ale nikdy ne sám, snažil se i&nbsp;mne do toho montování zasvětit, ale já jsem s&nbsp;tatínkem montoval jen jednou, protože to nebylo, jak tatínek sliboval, že montovat budeme jen hodinku, ale ono to trvalo celé odpoledne a&nbsp;potom celý večer a&nbsp;tatínek mi pořád nadšeně vykládal, co ten motocykl značky Orion má za vady a&nbsp;jak tatínek se dere do jeho útrob jen proto, aby jako zručný chirurg závady odstranil. Ale já jsem u&nbsp;toho oriona vyl jako pes u&nbsp;boudy, každá minuta byla pro mne hodinou a&nbsp;každá další hodina celou věčností, když jsem pak jen uviděl nějakou součástku motocyklu, bylo mi zrovna tak, jako pan Douša nesnášel, aby viděl vnitřnosti, jak je uviděl, tak zvracel, a&nbsp;já jsem v&nbsp;devět hodin večer, v&nbsp;sobotu, když tatínek s&nbsp;ohromnou péčí dal dohromady rozdělovač, pečlivě jej vytřel batistovým šátkem a&nbsp;s&nbsp;ohromnou láskou mi popisoval všechny ty plíšky a&nbsp;šroubečky a&nbsp;funkci toho rozdělovače, že to je to samý jako v&nbsp;lidském těle funkce žláz, slinivka břišní, nadledvinky, a&nbsp;já jsem měl čelo stažené notovými linkami vrásek, a&nbsp;tatínkovo čelo zářilo štěstím, a&nbsp;když jsem se podíval, že ještě máme před sebou otevřený motor, z&nbsp;kterého trčely černé válce a&nbsp;kliková hřídel, a&nbsp;na ponku je rozmontovaný karburátor, vzdulo se mi břicho, a&nbsp;než mohl tatínek ucuknout s&nbsp;rozdělovačem, vyzvracel jsem mu do něj vrchovatou porci salámu, turistického salámu, a&nbsp;<span>tatínek</span> na mne křičel a&nbsp;kladivem mi hrozil, že to je pro něj to samé, jako bych jako ministrant vzal tělo Páně, svatou hostii, a&nbsp;vyplivnul ji na podlahu, i&nbsp;já jsem se zhrozil toho rozdělovače, který byl vrchovatý jako ešus na dětském táboře, ešus s&nbsp;nášupem, to já vždycky, najednou mi to blesklo v&nbsp;hlavě a&nbsp;udělal jsem to, nad čím jsem se hned hroutil a&nbsp;hrozil, abych za chvíli zase se tomu usmíval a&nbsp;čím dál tím pevněji věděl, že to, co jsem udělal, udělal jsem správně… a&nbsp;tatínek běhal s&nbsp;kladivem, a&nbsp;že mne nemohl zabít, tak vyndal svoje hodinky, dal je na kovadlinku a&nbsp;jednou ranou je roztříštil, a&nbsp;jedině tak se zachránil, aby místo hodinek mi nerozbil hlavu… a&nbsp;otevřel vrata a&nbsp;prstem vyhnal mne ze svého ráje a&nbsp;já jsem byl ve hvězdnaté noci, napřažené hvězdy jak chvějící se stříbrné dýky hrozily mi svým ostřím v&nbsp;chladném nebi, a&nbsp;já jsem odcházel na pivovarskou štěpnici a&nbsp;lehl jsem si pod starou alej ořechů a&nbsp;lísal jsem se k&nbsp;zemi a&nbsp;tváří jsem celoval trávu a&nbsp;bral jsem ji do úst a&nbsp;protahoval jsem se, až jsem se svíjel, až jsem po chvilkách slaďounce vyl. Měli jsme doma kocourka, jmenoval se Macík, a&nbsp;jednou maminka rozhodla, že kocour nepůjde v&nbsp;noci ven, že bude doma, že je tam bláto a&nbsp;že by ráno pak vyskočil na postel. Ale Macík v&nbsp;půlnoci pacičkou shodil nejdřív hrnek, a&nbsp;když i&nbsp;to bylo marné, tak ze všech sil převrátil těžký rakouský budík z&nbsp;kredence a&nbsp;tatínek se rozzlobil, vzal Macíka a&nbsp;postavil jej na práh, a&nbsp;jak byl rozespalý, tak nejdřív kopl bosým palcem do židle a&nbsp;až teprve druhým volným kopem vykopl Macíka do noci, a&nbsp;tak kocourek se ocitl jakoby za trest tam, kam chtěl a&nbsp;toužil být už od samého večera.</p>

    <p class="MLP-text">A&nbsp;tak při montování tatínek za dva roky vystřídal všechny pivo­varské dělníky, pak všechny sousedy kolem pivovaru a&nbsp;nakonec skoro polovičku obyvatel našeho městečka. Kdo to neznal, tak v&nbsp;sobotu dopoledne jej tatínek zaskočil otázkou: „Tak copak děláme dneska odpoledne?“ A&nbsp;kdo to netušil, tak řekl po pravdě, že dneska odpoledne má volno, a&nbsp;tatínek jej vzal něžně za loket a&nbsp;s&nbsp;krásným úsměvem plným tajemství řekl nadšen: „Tak víte co, přijďte k&nbsp;nám do pivovaru a&nbsp;přidržíte mi kontramatku, tak na hodinku.“ A&nbsp;každý, kdo to neznal, tak šel, nic netušil, že tatínek odmontovává hlavu motoru, a&nbsp;pak soused mu podává klíče a&nbsp;tatínek se dere dál a&nbsp;dál za tím klepotem v&nbsp;motoru, který byl pro ten motor dědičný, taková trvalá vada to byla, jako když někdo pajdá na nohu nebo koktá. A&nbsp;tatínek dovedl tak nadšeně líčit ten svůj sestup do útrob orionu, že zatímco doma šílela manželka tatínkova pomocníka, zatímco milenka přísahala, že svého miláčka když ne zabije, tak mu dá kvinde anebo se spustí s&nbsp;jeho přítelem, tak mladí lidé i&nbsp;staří sousedi montovali s&nbsp;tatínkem a&nbsp;čas kráčel k&nbsp;půlnoci a&nbsp;pak začalo svítat a&nbsp;tatínek se rozhodl, že teď se zase dá motor dohromady, a&nbsp;co to bude za radost, až v&nbsp;deset hodin v&nbsp;neděli dopoledne, když začnou vyzvánět zvony, vsaďte se, napřahoval tatínek ruku, našlápnu jednou na zkoušku a&nbsp;pak motor zaburácí jako nedělní zvony. A&nbsp;tak s&nbsp;tatínkem každý montoval jen jednou, tak se vystřídali všichni v&nbsp;okolí pivovaru <span>a&nbsp;i v&nbsp;m</span>ěstečku, a&nbsp;každý, kdo již jednou s&nbsp;tatínkem montoval, jenom na hodinku mu jenom v&nbsp;sobotu přidržel kontramatku, tak na úlisnou otázku tatínkovu každý, kdo zažil tu hrůzu, tak už zdaleka křičel na tatínka: „Kdepák! Já odpoledne musím být doma, přijela mi švagrová. Já musím pracovat na bilanci. Já jsem slíbil, že pomůžu bratrovi na stavbě rodinnýho domku…“ A&nbsp;tatínek přesto říkal sladce: „Ale musíte uznat, že takový motor značky Orion je nádhera…“ A&nbsp;sousedé říkali, nádhera že to je, ale oni že nemají čas a&nbsp;čas asi už nikdy mít nebudou, protože kdyby tu noc a&nbsp;ráno byli v&nbsp;hospodě nebo někdy si vyjeli s&nbsp;cizími ženskými, tak by to bylo to samé, protože žádná manželka, žádná milenka jim nevěřila, i&nbsp;když tatínek dával písemné potvrzení o&nbsp;tom, co se dělo to sobotní odpoledne, ten večer a&nbsp;nedělní jitro, pan Jarmilka dokonce si vyžádal, aby to potvrdil i&nbsp;notář, ale manželka mu to stejně nevěřila, a&nbsp;tak nezbylo než se rozvíst. Tatínek, když teďka kráčel do města, tak lidé, když jej spatřili, honem nechali práce a&nbsp;metení chodníčku a&nbsp;rytí v&nbsp;zahrádkách, jakoby v&nbsp;nějaké pohádce, jak viděli tatínka, tak byli vsrkáváni do dveří domovů a&nbsp;sklepů a&nbsp;kůlen, aby když tatínek přešel, opatrně vycházeli, dlouho se opatrně rozhlíželi a&nbsp;pak pokračovali v&nbsp;práci, ale klid a&nbsp;radost byla tatam. Tak to tatínek dopracoval, že i&nbsp;když přišel na náměstí, tak lidé, jak tatínka viděli, honem prchali do postranních uliček, vbíhali do chrámu Páně a&nbsp;posadili se a&nbsp;pod záminkou, že rozjímají, položili si vsedě v&nbsp;lavicích tváře do dlaní, aby je tatínek nepoznal. Někteří občané, jak tatínka v&nbsp;sobotu dopoledne a&nbsp;teďka už i&nbsp;celý pátek uviděli, že těká očima po lidských tvářích, raději vběhli do cizího domu a&nbsp;stáli pak drahnou chvíli u&nbsp;dveří sklepa nebo na dvoře, aby se pak sunuli chodbou a&nbsp;jako detektivové sledující zločince jen pohnutím profilu nahlédli do ulice, zda už je čistý vzduch. Řezník Burýtek, který přidržel tatínkovi kontramatku jen čtvrt hodinky, jak mu sliboval tatínek, když se v&nbsp;neděli vrátil, tak se mu zkazil celý prádelní hrnec, kotel dršťkové polévky, protože dršťková polévka, když chladne, se musí míchat zrovna tak jako zabíjačková polívka až do úplnýho vychladnutí, tak řezník pan Burýtek, když uviděl tatínka v&nbsp;Palackýho třídě, se tak polekal, že vběhl do kloboučnictví pana Šislera, a&nbsp;protože jako všichni řezníci byl hrozně nesmělý, tak pan Šisler prodal řezníkovi krásný klobouk a&nbsp;pan Burýtek si jej dlouho zkoušel a&nbsp;pak si jej koupil a&nbsp;přišlo mu to laciněji, než kdyby s&nbsp;tatínkem na půl hodinky montoval kontramatky. Strýček Pepin pomáhal tatínkovi jen jednou. K&nbsp;půlnoci, když strýc Pepin už viděl, že všechny krasavice v&nbsp;hostincích s&nbsp;dámskou obsluhou se marně dívají na hodiny a&nbsp;pak na dveře, kdyže vstoupí bílá čepice, tak strýc Pepin dubovou palicí tloukl a&nbsp;tatínek držel hřídel, na kterou kdepak kladivem, ale dřevěnou palicí naráželi nové ložisko, protože tatínek myslel, že tohle ložisko a&nbsp;nic jiného způsobuje, že mašina se zahřívá do kopce a&nbsp;pak vydává takový suchý cinkot, jako byste pouštěli jednu kávovou lžičenku po druhé do cínového kbelíku. A&nbsp;tak tatínek držel hřídel na břiše a&nbsp;držel i&nbsp;to ložisko, a&nbsp;strýc tloukl palicí a&nbsp;tatínek najednou viděl, že další rána už by zas posunula ložisko dál, než je potřebí, že už je toho akorát dost, a&nbsp;tak tatínek zakřičel: „Hola ištene, dost!“ A&nbsp;měl říci jenom dost, to hola ištene právě způsobilo, že strýc Pepin dal další ránu palicí, ale tatínek odtáhl hřídel s&nbsp;tím už akorát naštelovaným ložiskem, a&nbsp;strýc dal tatínkovi palicí do břicha a&nbsp;tatínek se skácel, a&nbsp;když jej strýc Pepin stavěl na nohy, tak se přeci postavil, a&nbsp;zase tatínek vzal kladivo a&nbsp;uhodil strýce, tatínek nikdy neuhodil, ale musel udělat něco, co by se rovnalo uhození, a&nbsp;tak vzal strýcovy hodinky, Patent Rosskop, ty rakouské cibulové hodinky, dal je na kovadlinu, a&nbsp;jak do těch hodinek uhodil kladivem a&nbsp;ručičky a&nbsp;péra a&nbsp;šroubečky se rozstříkly po zdi, tak tatínka přestala bolet ta rána palicí do břicha a&nbsp;vyhnal strýce, takže ten se stačil ještě umýt a&nbsp;nasadit si námořní čepici, přeskočit plot, protože noční hlídač pan Vaňátko po půlnoci tak tvrdě spal, že nikdo si jej netroufal probudit, spal s&nbsp;psíčkem Trikem v&nbsp;nohách, a&nbsp;ani kulichové a&nbsp;ani sýčkové, ani veliké sovy a&nbsp;jejich houkání jej neprobudilo, dokonce nočního hlídače neprobudily ani ženské, které jej jednou svázaly šňůrou na prádlo, pan Vaňátko tvrdě spal pořád dál.</p>
  </div>
</body>
</html>
