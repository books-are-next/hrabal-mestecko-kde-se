---
title: '7'
contentType: prose
---

To bylo uprostřed války, k zatčeným přibyl i pan Burýtek, gestapo jej zatklo i s gramofonem. Nakládali jej i s bicyklem a pan Burýtek zářil štěstím, volal: „Armagedon! Armagedon!, ale pak jej srazili a lidé si vzpomínali, že vlastně ten řezník už tolik let to říkal, že poslední bitva vzplála, Armagedon, a oni se mu smáli, a když jezdil na bicyklu, tak za ním volali: „Armagedon!“ A on jen pokyvoval hlavičkou a opakoval, ale s jinačím smyslem: „Armagedon, Armagedon.“ A do pivovaru přišla vojenská komise a nařídila, že zabavuje humna a slad bude pivovar kupovat jinde a že do humen přijde muniční fabrika, ale ta muniční fabrika nepřišla, jen se ubytoval v šalandě Vídeňák, inženýr pan Friedrich, celý den kreslil plány, kam který stroje na humna postaví, a navečer vyšel do města, zastavil se na Žofíně, pohovořil lámanou češtinou se slečnami, ale Vlasta, ta, která uměla perfektně německy, ta od té doby, co přišli Němci do městečka, ve kterém se zastavil čas, mluvila jen a jen česky. A ten Friedrich, když chodil s pány po pivovaře, uctivě každého dělníka zdravil, ale dělníci se dívali, jako by nebyl, jako by byl průhledný, neodpověděli, ale pan Friedrich je zdravil vytrvale znovu a znovu. A když se stmívalo, stahovalo se zatemnění, a když padl večer, pouliční světla zhasla, ale strýc Pepin obcházel dál svoje hospody s dámskou obsluhou, dál a vytrvale nosil krásným slečnám květiny, dál nosil bílou námořnickou čepici, a když vešel do zatemněného Žofína, vykřiknul: „Co tady sedíte jako hořký houby! Zahréte mi pořádné střapec!“ a podal Martě odkvetlé růže a Marta k nim voněla. „To je jen pro vás,“ řekl strýc Pepin a poručil si černou kávu. „A jak jste, mistře, dneska nastrojenej!“ řekla Bobinka, „snad nejdete na námluvy?“ zvídala a zajela dlaní strýci na lýtko a pak hmatem napočítala, že strýc Pepin má troje podvlíkačky a přes ně tepláky. „Nelezou po vás mravenci?“ řekla Marta, „a ty, Bobinko, nech mi ho, to je moje návštěva, že?“ a strýc štrikoval prstíčkama a do lokálu vešel stařík, vlasy měl kudrnaté jako beranici, nesl balík a hned ve dveřích volal a jásal: „Lidi, život je krásnej, ale tak krásnej, všem dávám štamprlata!“ A hned se posadil ke strýci Pepinovi, natrhl balík a ukázal strýci, že v tom balíku je jedna látka světlá a druhá tmavá. Pak řekl: „Já už špatně vidím, ale vidím správně, že vy jste muž světa, co myslíte, jaký si mám z toho nechat ušít šaty?“ Bobinka přinesla tác s velkými štamprlaty, rozdala sklínky a stařík zvedl svoji skleničku a řekl: „Na zdraví, na konec války! Je mi třiaosumdesát, lidi, já se těším na mír! A nechám si na ten mír ušít hned dvoje šaty! Tak, pane, jak si to mám dát ušít?“ Strýc Pepin řekl: „Z té světlé látky si déte ušít sportovní úbor s našitými kapsami a k tomu myslivecký klobóček s kamzičí štětkó nebo barevným peřím, jak to nosíval císař Franta, když jezdíval landaurem honit kamzíky do Išlu.“ „To musel být ale krasavec jako vy, co?“ řekla Bobinka. „Kdepak, já jsem krasavec, ale tehdéšího času névětší krasavec nejen mezi civilistama, ale i mezi panujícíma rodinama celýho světa byl císař Franta, krásně holó hlavu, tady ty baluseny jak tygr, a nádherné nos, jako mají malý děti. Nádhera!“ Bobinka pohladila strýce po řídkých vlasech a řekla plna obdivu: „Jak vám, mistře, zhoustly vlasy, že když se češete, že se do nich nedostanete hřebenem? Že si musíte do nich lejt volej!“ „Ale co máte z teho,“ mávl strýc rukou, a když se odtahoval od ruky slečniny, zváhl se a padl i se židlí na záda, slečny zdvíhaly strýce a čistily jej, kalhoty mu čistily pečlivě na poklopci a Bobinka vkleče zvedla oči a řekla: „Už do vás vjíždí elektrika?“ Ale strýc Pepin zvedl prst přes staříkův nos a řekl: „A k těm bílým šatům si vezměte modró košilku a puntíkovanó bíló kravatu, jak to nosil Hans Albers v La Palomě, a z týhletý modrý látky si nechte ušít dvouřadový sako, jako to nosí Járinek Pospíšil ve hře Já mám devět kanárů, a košili bíló a modró kravatu k tomu…“ Stařík uhodil balíkem několikrát o stůl, položil hlavu na ubrus a volal a smál se: „Lidi, já jsem šťastnej, jak já jsem šťastnej, všechno dneska platím!“ A paní hostinská vešla s nožem, zalamovala ruce, pak otočila knoflíkem rádia a bylo slyšet smuteční hlas, který oznamoval, že byl zastřelen pan říšský protektor Heydrich, že se zakazují všechny divadla a biografy a že se zakazují všechny taneční zábavy a slav­nosti… A strýc Pepin vyskočil a zakřičel: „Sakra, co to je za pořádek? My Češi pořád nic nesmíme? Sakra! V roce dvacet jsme obsadili kus Maďarska a pak nám řekli, že to nesmíme! Vobsadili jsme kus Těšínska, a zase že to brát Polákům nesmíme. A nedávno jsme se chtěli prát s Německem, a zase že to nesmíme! Zase Anglie a Francie! Sakra, já bych se tak nechal budit vo půlnoci velvyslancema, že se do Němců dát nesmíme! Já kdybych byl prezident, tak já bych řekl vrátnýmu a slouhům: ‚Kopéte velvyslance do prdele až na chodník!‘ A obklopil bych se fenrichama a zupákama ze starýho Rakouska a vedl bych válku a ty Němce bysme porazili! A teď, že zabili Heydricha, tak že tancovat nesmíme? Dejte, Bobinko, tam pěkné střapec!“ A Bobinka nasadila desku Já mám devět kanárů, a strýc ji vyzval k tanci a stařík tloukl balíkem látek, co si koupil na šaty, které bude nosit, jen co válka skončí a začne mír, a pořád ten staroušek kučeravý volal: „Lidi, život je krásnej. Noste štamprlata, já tady budu do devadesáti! Slyšíte!“ A strýc rychle tančil s Bobinkou, natahoval si ji nejdřív na záda, pak ji vzal, vysoko ji vyhodil a posadil si ji na ramena a nosil ji v tanečním kroku po lokále a paní hostinská zamykala hlavní bránu a zalamovala rukama a stařík křičel: „Můj tatínek, ač neměl nohy, tak měl tu vejhodu, že byl nejstarší z Invalidovny, takže každej rok kladl o narozeninách hraběte Strozziho, kterej pro veterány založil tu Invalidovnu, kladl mu k pomníku věnec! Lidičky, já jsem šťastnej! Vojáci přitlačili tatínka na vozejku k pomníku, věnec mu dali do rukou a zvedli a přinesli tatínka až k pomníku kolem čestný roty veteránů a posádkovýho vojska! Jedinej infanterista Valášek to tatínkovi záviděl, ale co mohl dělat, když tatínkovi bylo dvaadevadesát a Valáškovi pouze devadesát! Ten Valášek, když tatínek kladl ten věnec, tak tatínkovi šeptal: „Abys už zdechla, ty hajtro.“ A pak každej den, když ráno ten Valášek, taky na vozejčku, když vyjel na chodbu, tu všichni veteráni jezdili na vozejčkách, jen několik šťastnejch chodilo, ale těm zase chyběly obě ruce, tak ten Valášek každej den se přijel podívat, otevřel dveře, tam, kde měl tatínek postel, a tatínka se zeptal: ,Ještě jsi nezdechnul?‘ A tatínek volal z postele: ,Valášku, já žiju a já si budu žít do sta let, ještě deset let budu klást věnce k pomníku hraběte Strozziho, a ty zatím pojdeš a užereš se vztekem!‘“ A stařík vstal, byl najednou tak krásný, hladký obličej, a beranice tvrdých ježatých a kučeravých vlasů se mu třásla jak koňské žíně na římské helmě, Marta jej vzala za ruce a tančili takový dětský tanec Pásla ovečky v černém lese a strýc zvedl Bobinku a sundal si ji z krku a tančili ve čtyřech Já na ni dupy dupy dup, ona zas cupy cupy cup, a držíce se za ruce, kmitali nohama a gramofonová deska znovu začala Já mám devět kanárů. A otevřely se dveře na chodbu a z chodby vešel bernardýn Dedek, ten, který nesnášel tanec, ale už nemohl povalit ani strýce Pepina, tak chodil jen lokálem a bezzubými dásněmi hryzal, pokoušel se hryzat strýci tepláky, které mu vyčuhovaly z kalhot, avšak strýc ucukával, a tak nakonec přestala tančit obě děvčata i stařík a strýc tančil jen s bernardýnem Dedkem, už netančil, ale bránil se, protože Dedek chtěl strýce povalit, avšak strýc uskakoval, nadskakoval, pořád v rytmu foxtrotu, a slečny Marta a Bobinka tleskaly a slzely a křičely smíchem, zatímco stařík se zamyslil, pak uhodil několikrát látkama na stůl, položil hlavu na ubrus a křičel smíchem: „Lidi, život je krásnej!“ A těmi dveřmi, kterými vešel bernardýn, vešel teď tiše v říšské uniformě inženýr Friedrich, unavený, avšak najednou podrážděný, posadil se a díval se na společnost. Bobinka vzala strýce a tančila s ním a pan Friedrich najednou uhodil pěstí do stolu a řekl: „Dost!“ A Bobinka se posadila a strýc Pepin ukázal na vojáka a řekl: „To je von?“ A posadil se a oddychoval, Marta mu utřela čelo a dlaní mu sčesávala vlasy. „Slyšeli jste rádio?“ řekl Friedrich, „tak ušlechtilý člověk padl, a vy tančíte?“ Bobinka řekla: „Hansi, pamatuj si, že jak něco vyvedeš, tak už s tebou nechci nikdy nic mít.“ Ale Friedrich pokračoval: „Německá říše bojuje taky za vás.“ Bobinka řekla: „Ale my nejsme Němci. Hansi, ne abys nás udal!“ Friedrich se zvedl, zvedl víko gramofonu a zastavil hudbu. Strýc Pepin zakřičel: „Jen kdyby tak bylo sto rakouskejch divizí, ježíšmarjá, to bysme vás hnali. Freiherr von Wucherer by jen zavelel: Vorwärts! Nach Berlin!, a už bysme Němce hnali!“ Bobinka vzala za rukáv pana Friedricha a řekla: „On, mistr, myslí ty armády císařský, že, Pepinku?“ Ale strýc Pepin se rozeřval: „Kdepak, právě tyhle s hákem, ty bysme hnali až do Berlína, jen kdyby tak bylo sto rakouskéch divizí a velel jim arci­vévoda Karel!“ A Bobinka obracela hovor: „Teď, mistře, něco jemnějšího, něco o pohlavní zdravovědě, něco pro slečny. Co je, mistře, podle spisku páně Batisty nejdůležitější?“ A strýc oddychoval a metal očima po panu Friedrichovi, ale Bobinka jej hladila a otáčela mu oči do svých očí a žadonila: „Ukážu vám pak nový povlaky na peřinách, no tak.“ A strýc Pepin se usmál a řekl: „Vás to baví? No tak, to víte, že néhlavnější je jaksepatří urostlý pohlaví, varlata a pyj.“ „Vo to tady jde,“ pravila Marta a natáhla s rozkoší cigaretový kouř Strýc pokračoval: „Staré Havránek se chtěl nechat přejet kvůli sbydlení anobrž souloži, jeho žena při sbydlení jedla jablka, a tak Havránek si vzal prášky na spaní a lehl si na koleje a usnul, a ráno se probudil a kolem ňé jezdily vlaky, oni totiž tu kolej opravovali a zavedli jednokolejnej provoz, a tak starýho Havránka nepřejeli, protože podle spisku páně Batisty má býti soulož v posteli a v tichosti a soustředění, ne aby přitom baba práskala jabka… Ale sto rakouskejch divizí by tohle,“ ukázal strýc na pana Friedricha, „porazilo.“ Pan Friedrich upil číšku likéru, přehodil nohu přes nohu a řekl: „Neporazilo.“ Strýc Pepin zařval: „Porazilo.“ Bobinka zachraňovala: „A jak bysme s Martičkou mohly přijít ke špatným zkušenostem, jak?“ A strýc Pepin řekl: „Jak? To je tak málo zločinů a neštěstí? Só teho plný noviny! Jaksepatří pohlavní úd mužský musí mít pyj a šourek a pak varle a jedno pěkný nadvarle, ten pyj podle spisku páně Batisty musí mít takzvanou předkožku, hořéší konec anobrž začátek pyje je žalud, pak tam je pořádná uzdička, a důležité je šourek, to je takový váček, ve kterém jsou mužský žlázy…“ Marta vydechla: „Takzvaný štítný…?“ „Co to plantáte jak mladý straky? Ty jsou někde na prsou, tohle só žlázy anobrž kulky, jak vošklivě říká pan Batista: varlata, hmatem se můžete přesvědčit podle spisku páně Batisty, že ještě je jedno nadvarle, ale někdy i ty varlata nésó, vony tam só, ale tříslem se dostaly nahoru do dutiny břišní, neboli só v kanálu tříselným, to je takzvaný skrytovarletnictví.“ „Cože?“ lekla se Bobinka, která přinesla sklenice kávy, „skrytovarletnictví, skrytokulečnictví anobrž?“ A zasmála se na pana Friedricha, který si poručil koflík čokolády a přitom dodal: „Nevyhráli!“ Strýc Pepin se zvedl a napřáhl loket na pana Friedricha: „Vyhráli! Zvítězili! Nad těmahle Němcema!“ A pan Friedrich zavrtěl hlavou a řekl: „Nezvítězili!“ A Marta poklekla před strýce Pepina a sepnula ruce: „Tak to abych všecko napřed prohlídla?“ Strýc Pepin řval dál: „Prohlídla, šak byste se nesmála, kdybyste místo temperamentního mladíka dostala buzeranta anobrž teplouše nebo doplatila na to, jako ve spisku páně Batisty jedna dostala cvikýře, nějakej Gotliš, ten měl šourek podle spisku páně Batisty složené ze dvou varlat, místo pyje měl poštěváček neboli frajtra, takovýho kdybyste dostala, tak byste zaplakala…“ Bobinka, když viděla, že strýc chce zakřičet na pana Friedricha: „Zvítězili!“, tak mu položila dlaň na ústa a řekla něžně: „Jak máte, mistře, krásný kropenatý uši?“ A strýc se radostně zasmál: „Pravda? To je vod barvy, jak jsme natírali plot s jedno krasavicí, která mi za to ušila krásný trenýrky.“ „Na míru, že, na míru, ó, vy jeden falešníku!“ rozkatila se Marta a pobíhala po lokále a klopýtla o blaženě spícího staříka, který objímal balík s látkami a usnul na podlaze. „Co vy s tou krasavicí, co vám si je trenýrky, máte?“ zvolala Bobinka a nesla kouřící pohár, koflík čokolády. „Musíte se rozhodnout, buďto ji, nebo mě, anebo žádnou,“ dupla botičkou, „jestli se pak něco stane, jestli něco vyvedu, tak vy!“ píchla strýce, až se polekal, do prsou, „vy mě máte na svědomí!“ „Nezvítězili!“ řekl pan Friedrich po uvážení. „Co to plantáte? Zvítězili a slavně zvítězili!“ řval strýc, ale Bobinka mu komíhala prstem před očima, „počkat, nade mnou musíte zvítězit, ale řekněte tady, kdy budeme mít svatbu?“ A strýc Pepin jihnul, štrikoval prstíčkama a řekl: „Až budu mít tu novou almaru, a pak musíte taky k doktorovi, píše to spisek páně Batisty, že jak jste v letech a tolik let svobodná, že byste mohla mít sklony k onánii anobrž sebeprznění…“ „Co to je? Co se to na mne valí?“ spráskla rukama Bobinka. „To je, že místo jaksepatří mužského údu používáte prstů nebo podle spisku páně Batisty i třeba láhve od piva nebo jinačí předměty, které napodobují mužský úd a nahrazují tak pocit rozkoše, jako teďka ve válce, kdy místo zrnkovýho kafe se pije Perola nebo Caro Franckovka z Pardubic, proto bude nejlíp, když se vdáte, protože ten první předpoklad máte, a to je urostlý tělo…“ „Vopravdu?“ pýřila se Bobinka. „Ty máš ale štěstí,“ zvolala Marta. „To má, avšak při sbydlení podle spisku páně Batisty nesmí nám pod oknem ani jezdit vlak, ani bušit kovářská dílna, to hrozně ruší,“ poučoval strýc Pepin a zářil štěstím. „Nezvítězili!“ řekl pan Friedrich. „Cože?“ zakřičel strýc, ale Bobinka řekla: „Nechte toho! Teďka mě poučujte, jsem hloupá husička, školená pouze v baru, jak je to s tím jaksepatří údem? Jak?“ „No jak, jeden ho má, že když leze do vany, tak hodí napřed do vany ten úd a pak vleze do vody za ním, jinej zase musí mít pinzetu, když se chce vyčurat, hlavně ale musíte dát pozor, aby se nedostavily takzvaný venerický nemoce, jako je tyfus, cholera, úplavice a chřipka… Cože? Zvítězili!“ zvedl se strýc a pan Friedrich taky a stáli proti sobě a křičeli třicetkrát jeden druhému do tváře: Zvítězili! Nezvítězili! Vyhráli! Nevyhráli! a slečny pobíhaly a odtahovaly křičícího Němce a strýce Pepina, zacpávaly jim ústa, ale strýc se vždycky vyškubnul a zařval: „Zvítězili bysme!“ A pan Friedrich najednou zaplál zlostí, napřímil prst a zakřičel a tím prstem diktoval: „A tancovali jste tady, zatímco pan říšský protektor Heydrich byl zákeřně zastřelen, byl na něj spáchán atentát! Ještě slovo a já vás udám! Zvítězili bysme!“ A strýc Pepin mlčel, štrikoval prstíčky a díval se do země a Bobinka pravila tiše: „Nezvítězili!“ a pan Friedrich hodil peníze na stůl a odcházel, a když odemkl a vyšel do tmy, zavolala Bobina za jeho vzdalujícími se zády: „Hansi, nic neudávej, pamatuj si, že pak ke mně nesmíš!“ A pan Friedrich udal, ale ne gestapu, že Pepin tančil na oslavu atentátu na pana říšského protektora. Řekl to tatínkovi a tatínek se zděsil, ale pan Friedrich mávl rukou a řekl, že nikdo o tom neví, jedině on a slečny ze Žofína, a tak tatínek si vymyslel plán a svěřil se s ním četnickému strážmistrovi panu Klohnovi a četnický strážmistr přišel do pivovaru a tatínek obeslal navečer Pepina do kanceláře pivovaru, do zasedací síně, a četnický strážmistr zasedl a rozsvítil svíčku a vyptával se strýce, kdy se narodil a jak se jmenuje, a potom mu sdělil, že bylo učiněno hlášení, že strýc Pepin tančil, a tak souhlasil s atentátem na pana říšského protektora, a kladl strýci otázky a strýc odpovídal, a když přečetl strýci protokol, strýc Pepin štrikoval prstíčky a byl v rozpacích, obzvláště když strážmistr pravil, že tím uškodil hlavně svému bratrovi, správci pivovaru, protože Němci nemají slitování a zatahují do všeho celou rodinu, a takhle strýc Pepin že zabránil svým tančením svému bratrovi v postupu, protože měl být jmenován ředitelem pivovaru. A pak četnický strážmistr pravil, zdali byl strýc Pepin raněný ve válce? A strýc Pepin řekl, že ano, ale do hlavy, do týlu, že mu krve natekla plná holínka. A strážmistr pravil, že tedy když byl raněn, že následky zranění do hlavy by mohly zapříčinit, že duševní stav strýcův je snížený, že tančil, aniž by o tom věděl, že tedy se četnický strážmistr uvolil a do protokolu jako dodatek napsal, že strýc byl do hlavy raněn na den Božího těla, kdy armády slavně vtáhly do Přemyšlu v roce 1916, a následky toho zranění ještě trvají, že doporučuje strýci, aby si nechal dát lékařské potvrzení, že jeho zdravotní stav je mizerný, že dělá věci, o kterých ani neví, že tedy je nepříčetný za svoje činy, ať jde zítra hned k doktorovi Vojtěškovi, který mu vystaví vysvědčení, ve kterém strýc Pepin bude zproštěn příčetnosti a zodpovědnosti. A strýc s tatínkem hned ráno si nechali vystavit takové vysvědčení, a když je večer přinesli, tak četnický strážmistr přečetl znovu strýci protokol, poprosil strýce, aby jej podepsal, a zvolal na strýce: „Jestli ale slíbíte, že už nikdy nebudete tancovat po hospodách a hostincích s dámskou obsluhou v barech, tak tento protokol budu považovat za neúčinný…“ A strýc Pepin slzel, tatínek jej popleskával po zádech a strýc Pepin podal četnickému strážmistrovi ruku a strážmistr vzal protokol a přetrhl jej dvakrát, půlku zas na půlku a ještě všecko jednou, pustil papírky k podlaze zasedací síně a vyšel z kanceláře. Tatínek potom srovnal papírky v protokol, aby ani jediný nezmizel nebo jej nenalezla nepovolaná osoba, a hodil je do kamen a zapálil, když papírky shořely, tatínek vyjel na bicyklu a u zdi pivovaru dohonil strážmistra a poděkoval mu, tiskl mu ruku a v ní tisícikorunu, „za úřední výkon“. „V nejvyšší čas,“ řekl četnický strážmistr, „s tím tancováním by vás přivedl všechny do koncentráku.“ A tak pan Friedrich pak chodil dál za Bobinkou na Žofín, když se potkal se strýcem Pepinem, dál na sebe křičeli až do ochraptění a nikdo neměl klíč k tomu, proč a co na sebe křičí. Dál na sebe volali: „Zvítězili!“ A pan Friedrich: „Nezvítězili!“ „Vyhráli!“ strýc Pepin a pan Friedrich: „Nevyhráli!“ Tak se míjeli, ještě z daleka na sebe volali slábnoucí křik, jen jako když píše tužkou číslo čtyři, a aby měli dojem, že ten jejich křik byl poslední a trumfující… Ale pak pan Friedrich přestal křičet, když se fronta hnula, našel si pan Friedrich u pivovarské sladovny koutek mezi převislou střechou a dvěma starými švestkami a sem chodíval každý podvečer a už odpoledne s pilkou a z hůlek a větvoví nařezal a udělal krásnou lavičku, takovou dětskou lavičku, pak pracoval celou sobotu a neděli na stolku a pak ještě vyřezal pilkou a kapesním nožem z tyček a klacíků a větví křesla a židle, když pršelo, seděl pod převislou střechou a četl a pracoval tady v tom dětském pokojíčku z proutí a větvoví, dokonce si udělal i almary, které se podobaly klecím na ptáky, daly se zavírat, věšel si do nich kabát a košili, pak celý měsíc pracoval pan Friedrich na houpacím koni, dokonce si udělal i lustr, když pan Friedrich odejel na posádku nebo na úřady, kde jsou ty stroje na výrobu munice na pivovarských humnech, chodili se na to dívat pivovarští, všichni obdivovali tu práci, jen postávali a žasnuli a přemýšleli, proč ten člověk se tady lopotí, proč si tak celé dny a večery hraje… a pak padla na pivovarské dělníky hrůza z toho dětského pokojíčku, který byl tak nesmyslný, ale strýc Pepin řekl: „Jen se dobře podívéte na to, to dělá ten Němec jen proto, aby nemusel myslet na to, jak spojené armády slavně zvítězí nad armádama Němců, blíží se hořké konec,“ dodal strýc Pepin, „a ten dědoušek si může dát šít dvoje šaty, protože mír nedá na sebe dlóho čekat…“ A taky ano, pan Friedrich už zesmutněl, už byl nejistý, už viděl, že půjde brzy někam jinam, ale i tam jinde že to bude stejné tak dlouho, až bude konec a jiné armády zaplaví nejen zemi, ve které teď je, ale i jeho domov, a že odplata bude úměrná tomu, co jeho armády udělaly v těch zemích, kam bez pozvání přišly… a tak sedával na tom houpacím koni a houpal se večer co večer, pak jednou přišel rozkaz a pan Friedrich byl povolán jinam. Tatínek mu řekl sbohem, ale když nabízel dělníkům, aby si vzali to, co po něm zbylo, svetr a pracovní kabáty a boty visící v průhledných skříních dětského pokojíčku z proutí a klacíků, nikdo si nic nevzal, jako by byl průhledný pan Friedrich, odcházel a nikdo se s ním nerozloučil, jediný strýc Pepin zakřičel na něj: „Zvítězili bysme! Slavně zvítězili!“ A pan Friedrich odcházel s kufříčkem na nádraží a řekl tiše: „Zvítězili…“ a pak už o něm nikdo nevěděl… Hned druhý den vzali bednáři kanystr s lihem, přinesli kbelíky a vědra s vodou a za sladovnou polili lihem ten dětský pokojíček, ta křesla a proutěného koně i almary a kabáty a svetry, a zapálili to. Pokojíček vzplál a hořel pořád, ale do poslední chvíle ten pokojíček vzdoroval ohni, pořád stál a hůlky byly obtahovány hořící hřívou ohně, ještě jednou jako by byl ten pokoj, ale ohnivý, až najednou se začaly křesla a lavice současně probořovat, padly k zemi, a tak jakoby na povel vzplanuly ještě víc, hůlky se stočily a položily se na zem, jako by hořely jen v půdoryse těch trojposchoďových věcí… jediný houpací kůň hořel dlouho, vzepjal se ohněm a v ohni, jako by chtěl přeskočit, vyskočil, ale ve vzepjetí padl na bok, uvolnil si kopýtka a otevřela se mu tlama a přazky se mu naježily od tlamy a voněly uzeným masem, pak se celý proutěný kůň natáhl, a bednářský vychrstl na lustr z proutí líh a podpálil jej a ten hořel vzhůru jako nějaké nebeské znamení, rychle, a pořád z něj odpadávalo hořící peří jako z ptáka ohnivého Fénixe, nakonec bednářští mocnými chrstanci z džberů a věder ulili dětský pokojíček, který byl od svého počátku lepším barometrem a ukazatelem pro vývoj na frontách, než byly všechny vojenské zprávy světa.
