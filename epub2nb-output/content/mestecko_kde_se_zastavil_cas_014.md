---
title: '10'
contentType: prose
---

<section>

Jednou se tatínek vrátil se strýcem bez hub, ale s ohromným nadšením. Druhý den tatínek koupil ty největší pneumatiky pro náklaďáky, naložil je na škodovku čtyřistatřicítku, vyndal zadní sedadla a uložil tam vercajk a montajzny i ten svůj šlapací soustruh, pak strýce Pepina, vzali s sebou jídlo na kolik dní a deky a vyjeli do lesa. Tatínek, když hledali včera ty houby, v křoví obje­vil nákladní auto značky White, což značí bílý, a ten náklaďák mu učaroval, byl sice bez pneumatik, už byl zarostlý od ostružin a maliní, kabinou dokonce prorůstala břízka, ale když tatínek zvedl kapotu, tak ustrnul. Motor byl netknutý, protože byl chromovaný nebo z nějaké speciální oceli, to nebyl motor, to byla celá strojovna, a když se podíval na šasi, shledal, že to auto má převody na každé kolo, a tak se strýcem Pepinem vyheverovali kolo po kole, na disky nasadili pneumatiky, a když se auto postavilo na nohy, tak tatínek rozmontoval karburátor, pak rozdělovač, strýc už zase všechno viděl jakoby ve vodě, tak tatínek mu dal ohmatat každou součástku a strýc přikyvoval spokojeně. Pak tatínek ještě sundal hlavu motoru a zajásal, motor nebyl ani zadřený, ale pořád naolejovaný, jako by včera přestal pracovat… A pak tatínek zkontroloval stav benzínu, dolil z kanystrů a nasadil startovací kliku, a když zatočil jednou, zvolna si natočil motor, aby měl sdostatek směsi a byl v horní úvrati, a pak zabral a motor nastartoval a tatínek běhal lesem a křičel a zpíval a strýc Pepin odkašlal, chtěl taky zpívat vysoké cé, ale hlas mu selhal, chtěl taky s bratrem a jen bratrovi pro radost zatančit, ale zamotal se a upadl do maliní a ostružin. A tatínek se posadil do kabiny, šlápnul na plyn a motor zahřměl, vydal radostný hlas, veselý a bílý zpěv motoru, pak tatínek vystříhal březové kmínky, a už řídil obrátky motoru přívodem plynu v motoru… A pak zasedl do kabiny řidiče, přidal plyn, opatrně a s úzkostí sešlápl spojku, zařadil rychlost, a když pouštěl spojku, čelo se mu orosilo, ale white se nejen rozjel, nejen zabral, ale celý ten lesíček, kterým byl obrostlý, táhnul s sebou a nemilosrdně jej roztrhal, hravě utrhl všechny ty stonky a kořeny, které ve stovkách a s ohromnou chutí jej obrostly, a nebál se ten motor ani močálu, tatínek křičel a strýc, kterého si posadil vedle sebe, tak taky chtěl něco radostného zakřičet, aby bratrovi udělal radost, ale nevydal ani hlásku. A tatínek byl tak nadšený, že posadil vedle sebe těsně Pepina a dal mu volant, otevřel dveře a vyskočil z kabiny, strýc Pepin se jen držel volantu a byl oněmělý hrůzou a pak i tou důvěrou, kterou jej poctil brácha, že mu svěřil řízení vozu, ono se nemohlo nic stát, protože white se dral mýtinou zvolna a skoro krokem… A tatínek se díval zezadu na sajtnu, pak předběhl whita a zepředu se díval, jako by byl cizí, jako by viděl náklaďák poprvně, a pokaždé, ať se díval na whita ze všech stran a úhlů, pokaždé viděl, že tenhle náklaďák je krásný vůz, obzvláště když mu nechá udělat nové dubové sajtny. A v tu chvíli ucítil, že celý život žil jen pro tuhle chvíli, vlastně to, že byl účetní a pak správce a nakonec ředitel pivovaru, to že byl omyl, že vlastně od začátku měl být šoférem z povolání, že ta jeho láska k motorům teď nabyla na profesionálnosti zrovna tak, jako by někdo třicet let si psal po práci jako koníček básničky a povídky do šuplíku a pak se odhodlal přerušit práci, odejít z ní a nedělat nic jiného než to, k čemu se cítil, že je povolán. A tak tatínek s whitem vyjel na silnici, zastavil, pak se vrátil pro škodovku 430 a dojel s ní za whita, ve kterém seděl strýc Pepin a držel se křečovitě volantu, pak tatínek zase ujel whitem kilometr a zase se vrátil pro svůj vůz a tak po kouskách vjel tatínek do dvora… a v noci nemohl spát, každou chvíli se budil a chodil s baterkou se dívat na náklaďák, zvedl kapotu a znovu si prohlížel motor a nevycházel z nadšení. Ráno hned šel na národní výbor a hlásil tam, co našel, a od fondu národní obnovy koupil ten náklaďák za deset tisíc korun z vázaného vkladu. A hned se dal do nových sajten a za měsíc se tatínek přihlásil, že bude rozvážet whitem zeleninu, že má malinkou penzi. A tak tatínek rozvážel zeleninu, jako závozník jezdil s ním strýc Pepin, to vždycky, když přijeli na pole nebo do skladu zeleniny, tak se optali: „Kdepak máte závozníka?“ A tatínek poprosil, aby pomohli vyndat z kabiny strýce Pepina, vynášeli jej, a když viděli, jak strýc Pepin sice unese bedny se zeleninou, ale kolikrát místo k autu došel s bednou vedle, mimo náklaďák, tak strýce zase naložili zpátky do kabiny a pomohli sami, protože jak pak viděli tatínkovo auto a strýce Pepina jako závozníka, tak dělníci ze skladu řekli, my chceme být dřív hotovi, raději strýce nechte v autě… A tak tatínek zavřel sajtny, ještě nahoru mu vyhazovali bedny, tatínek pak pečlivě převázal náklad provazy a s velkým smíchem zasedl za volant, dodací listiny uložil do boční kapsy a na nic se tak netěšil, jak pojede náklaďákem do cizích měst, přes kopce a hory, a naslouchal, jak white si vykračuje, a cestou tatínek zpíval a strýc Pepin mečel s ním. A zase když dojeli na místo určení, tak tatínek zacouval na rampu nebo ke skladišti, když se tatínka optali, máte s sebou závozníka, tatínek řekl, že ano, ale aby mu pomohli závozníka sundat, a když strýce Pepina sundali a když uviděli, jak je zbědovaný, tak raději strýce naložili nazpátek nebo jej posadili do židle a sami skládali bedny, protože všichni chtěli být s nákladem brzy hotovi. Tak tatínek vozil zeleninu, pak vozil až na Moravu kamna, nic tatínka nemohlo zdolat, tak nějak čas, který šel proti němu, teď mu pomohl na nohy, tatínek, jako by tak, jak narůstaly roky, tak se vlastně odpočítávaly, nabýval zase sílu, kterou měl zamlada, a narostly mu svaly a hřbet a ruce měl jako lopaty a prsty od sebe, a když ruku zavřel, tak se z ní stala dělnická pěst, zrovna taková, jako byla na plakátech. Tatínek taky, tak jak dřív Pepin, začal vypravovat groteskní příhody ze svého mládí, křičel a jásal, když vyprávěl, tak jako křičíval, když vyprávěl, strýc Pepin, který však byl už tak zbědovaný, že se jen usmíval, a vlastně tatínek pak na to přišel, že aby strýc Pepin nemusel křičet a jásat, tak otázkami a schválně špatně kladenými větami rozčiloval tatínka, takže tatínek křičel zrovna tak jako strýc Pepin po čtvrtstoletí, když přišel do pivovaru na čtrnáct dní. I s tím viděním to nebylo tak špatné, to kolikrát tatínek řekl: „Copak to, Jožko, támhle jede?“ A strýc Pepin řekl: „Bába na kole.“ A tatínek řekl: „A co to veze na řídítkách, chomout?“ A strýc potichu se rozkřičel: „Co to plantáš, to tam veze pohřební věnec.“ A tatínek řekl: „A co to je na tý stuze napsaný? Spi sladce?“ Ale strýc Pepin se zadíval a řekl: „Ale jak to čteš, co seš tak hlópé jako dopoledne vo zkóškách! Tam stojí Poslední sbohem…“ A pak si tatínek vzdychnul a strýc Pepin si štrikoval prstíčky, protože věděl, že ne nevidí, ale teď dokázal, že vidí, vidí až moc dobře. Ale strýc Pepin se rozhodl, že vidí špatně, a tak špatně viděl. Tatínek mu dal podepsat gratulaci sestřenici k narozeninám, ale strýc ji podepsal vedle na stůl, na vikslajvantový ubrus.

A tak se překulilo jaro a tatínek zase rozvážel sodovky a limonády. A v máji vyjeli s osvěžujícími nápoji do sousedního městečka, kde byla slavnost odhalení pomníku slavnému generálovi, ale tatínek, když vyjel, tak musel měnit pneumatiku, a tak se zpozdil. Když se strýcem Pepinem přijeli k městečku, zastavil je poručík dělostřelectva a oznámil tatínkovi, aby počkali, že za deset minut začne dělostřelecká slavnostní salva z příkopu jako zahájení stržení rochetky z pomníku. Ale tatínek řekl, že za pár minut musí projet kolem té dělostřelecké baterie, že veze právě na tu slavnost osvěžující nápoje a je už tak pozdě dopoledne a jistěže školní mládež, která bude na otevření pomníku, že je žíznivá tak jako každá mládež na celém světě. A tak poručík dělostřelectva ještě jednou se rádiem spojil s náměstím městečka a tam mu řekli, že nákladní auto s osvěžujícími nápoji může projet, protože má dostatek času. A tatínek zasalutoval a white se rozjel, pomalu jel a tatínek viděl v příkopě děla, stodvaadvacítky, sedm dělostřelců tvořilo obsluhu, a tak minul první dělo, když minul druhé dělo, viděl, jak ve slunci nabíječ s nábojem stojí u samého děla, u třetího tatínek si všimnul, jak pomocníci už klečí u lafety děla a pevněji připoutávají je k zemi… A white začal poprvně v životě prskat, jistě smítko v karburátoru, a tatínek se polekal a strýc Pepin řekl: „Aby to tak chcíplo, eště sedum děl je před nama!“ A white se zastavil… a tatínek dostal z toho revma, teď zase tatínek by potřeboval, aby mu někdo nahřál letkulmou klouby, a nejen v kolenou, ale i klouby v pažích, držel se volantu a viděl, jak poručík dával tatínkovi zdálky znamení, aby zmizel, takhle dělal na něj: kšá, kšá! Jako nějaké slepice vyháněl poručík whita a tatínek se překonal a vyskočil, zvedl kapotu a pak se vrátil pro šroubovák a klíče a rychlými pohyby uvolňoval karburátor, a když tatínek vyšrouboval plovákovou komoru a odjistil trysku a profoukl ji, viděl, jak poručík naslouchal rádiu a pak jediným pohybem ruky zatratil tatínka, podíval se na hodinky, zvedl ruku a díval se na náramkové hodinky a dělostřelci všichni byli v soustředění, někteří vojáci si zacpávali uši… A pak poručík dal do slunečného dopoledne pohybem ruky povel a první salva vystřelila a tatínek tou první salvou viděl, jak z boku whita se vyrvaly sajtny a smetly všechny sodovky a tříšť skla jako sněhová metelice se nesla do dálky krajinou a třpytila se a tatínek cítil, jak náraz vzduchu utrhl kapotu, a to byla asi jeho záchrana, protože na té kapotě jako na nějakých sloních uších tatínek letěl nad zrajícím polem, tak jako lítal vzduchem o poutích pan Jirout, ten sladovník, který zamlada dával se o posvíceních vystřelovat z děla, a když síla vzduchu utichla, tak tatínek na té kapotě přistál, připlachtil na okraj příkopu, ale pořád držel karburátor, a pak byl zasypán sprškou skel a sklíček… a pak druhá rána salvy otočila si whita a smetla zbylé bedny s již roztříštěnou sodov­kou a nad tatínkem letěly utržené sajtny… a pak další rány, tatínek měl čas vystrčit hlavu, aby viděl, jak pokaždé white je o kus dál a jinak natočen a každou ranou je ho míň, a tak tatínek se snažil prokouknout prachem, co se stalo se strýcem Pepinem… a když se svezl do příkopu, tatínek viděl, že v křoví trnek a šípkových růží na sedadle z whita sedí strýc Pepin, který tak jak on proletěl asi vzduchem a přistál na pérujících křoviskách, a po každém nárazu dělostřelecké slavnostní palby se keře zatřásly průvanem vichru a strýc se houpal jako v starém houpacím proutěném kočárku. A pak slavnostní zahájení odhalování pomníku na náměstí v městečku začalo projevem, který amplióny byl vysílán ze všech megafonů umístěných nejen na sloupech u vstupních silnic, ale i tady na několika švestkách, a slavnostní hlas nadšeně líčil a popisoval slavnou stránku ze života generála… A poručík přiběhl, a když viděl, že tatínek má jen stržený kabát a roztržené kalhoty a strýc Pepin se houpe pořád na sedadle v náručí křoví, rozhodil rukama a tatínek pravil, to že je vis major, protože poprvně za dva roky, poprvně karburátor zafixloval a to je ohromný úspěch, i když… řekl tatínek žalně a ukázal na trosky a vrak náklaďáku, který náporem vzduchu byl odnesen až na pole… a to už dělostřelci, každý z jedné strany, nesli v křesle strýce Pepina, který vypadal jako pořádný pomník českého spisovatele, a naložili strýce na vojenské auto. Když za pár minut dojeli na náměstí, tak pomník ještě pořád byl zahalený, teď z podloubíčka a z domů vycházeli slavnostně oblečení vojáci a občané, opatrně vyběhly děti v košilkách a šátcích a dláždění náměstíčka všude kolem sochy se třpytilo třískami a tříští a kousky z lahví osvěžujících limonád a nápojů, které dělostřeleckou palbou jako spršku průvan a vichr donesly až sem, a několik čel bylo poďobáno a sestřičky přilepovaly flastry a zavazovaly šrámy… A tak se stalo, že hudba hrála hymnu a starosta zatáhl za provázek, a tak jak plátno se vezlo dolů, tak vzhůru se tyčila a stoupala socha generála a vojsko salutovalo, a strýce Pepina vojáci položili na prkna na kozách jakéhosi stánku s plaketami a upomínkovými předměty, aby salutovali při hymně taky… ale strýc Pepin se naklonil a spadl i s křeslem, jehož kovový podstavec vydal ohromnou ránu, avšak nikdo mu nemohl ani pomoci, ani něco dělat, protože při hymně musí všichni vzdávat počestnost. A navíc vojenský pásový traktor dovlekl na náměstí roztřískaného whita, který šmajdal na všechna kola tak, že zatímco dohrávala hymna, pásový traktor zastavil, vojáci salutovali, ale white s ohromným rachotem ocele a železa o dláždění náměstíčka se propadl a zhroutil jako nějaké předpotopní zvíře, nějaký raněný mastodont, příšera z Lochness. A ještě jednou těžiště whitu nedalo pokoj, ještě několik dekagramů jeho váhy převažovalo na jednu stranu natolik, že se obrátil na záda a vysypal s řinčením poslední tříšť a poslední zbytky lahví, které zůstaly vězet na dně a v šasi a v štěrbinách motoru. A dohrávala hymna a ti, kteří už byli pozobaní sklem, se neubránili, a když viděli ten druhý pomník v dolním konci náměstí, rozprchli se do uliček a podloubí a chodeb. Pak tatínka i whita odtáhli vojáci, už ne po vlastní ose, ale na trajleru až domů. A stáhli ten bojový náklaďák na dvůr hned vedle škodovky, přinesli strýce Pepina, pořád sedícího na sedátku z kabiny náklaďáku, a že tatínek měl vyraženou maličko nohu z kyčle, tak snesli tatínka na kapotě, na které plachtil krajem, a tatínek pořád držel karburátor… A tak tatínek už se nikdy nedal dohromady, protože už nikdy nemohl dát dohromady náklaďák značky White, strýc Pepin seděl u něj, tatínek tyčil nad troskami aut radostné perspektivy, až do kastlí se dá několik tisíc, tak zase motory budou burácet a zase nákladní auto white bude rozvážet zeleninu a zase si škodovkou vyjedou do rodného městečka… Tak jednou tatínek si vyšel za šraňky k bednáři pro dubové trámečky a tam se zastavil a díval se chvíli, jak natěrač natírá pruhy na šraňku, avšak jen začal natírat, tak šraňky stoupaly vzhůru na volno. Natěrač přistavil štafle, vystoupil na ně a natíral ze štaflí šraňky dál, ale barva mu na štětci došla, tak natěrač sestoupil, vzal kbelík a vytáhl jej na štafle a pověsil na háček, a když namočil štětec a sotva začal, šraňky šly zase dolů… natěrač se rozhlídnul a nikdo se nedíval, jedině tatínek se usmál, a natěrač docela klidně sestoupil ze štaflí, když napřed sundal kbelík s barvou a namočil štětec. Ale sotva začal natírat druhý černý pruh, tak najednou šraňky šly zase nahoru, tak natěrač stál, ze štětce mu kapala barva, čekal, ale nedočkal se, tak zase vylezl na štafle, ale došla mu barva ve štětci, a tak sestoupil dolů, a když vytáhl kbelík nahoru a zavěsil kbelík na háček, šraňky šly dolů, že natěrač neudělal ani jediný štráfek… Nikdo si toho nevšiml, jediný tatínek, který už viděl spiknutí osudu, usmál se, ale ještě nevěděl, co to znamená i pro něj. A tak když za šraňkami se tatínek z bednářské dílny díval dál na ty šraňky, jak střídavě se vztyčovaly, jak projížděl vlak, jak šibovaly lokomotivy a nákladní vlaky a jak natěračský mistr čím dál, místo aby se zlobil, tím byl klidnější, když vylezl na štafle a šraňky mu šly dolů, pokaždé zapomněl na kbelík, ale trpělivě se pro něj vrátil, aby po několika tazích štětce šraňky mu opět od štětce odešly a musel rozházet pracovní postup… tak tatínek uviděl symbol sebe sama, nalezl v tom natírání šraňků svůj osud, obraz svého osudu, s chutí čekal a dočkal se, když natěračský mistr natíral a natřel jen jeden jediný černý štráf. A tak tatínek vyměňoval trámečky a trámy a fošny, aniž si všímal, že náklaďák white má zlámané osy a rozbitý motor, že každé kolo má roztříštěné soukolí a brzdové bubny, soustřeďoval se na maličkosti a nechtěl myslit na to podstatné.

Ten čas lékař prohlásil, že strýc Pepin musí mít pohyb, jináč že přestane chodit vůbec, a tak tatínek dopoledne postavil strýce k pumpě a prosil jej, aby napumpoval sud vody, dvouhektolitrový sud vody, strýc pumpoval a tatínek zatím spravoval auta, ze dvora se ozývaly pravidelné nárazy pumpovací páky o litinové hrdlo a hrkot čerstvé studniční vody a strýc Pepin každou chvíli chodil a sahal do sudu, jestli už voda stoupá, a když nahmatal vodu, tak se usmíval a pumpoval dál, sousedé chodili tak jako dřív, kladli strýci otázky a strýc mávl rukou a stál ve slunci a pumpoval, bavil se stoupající čerstvou vodou z útrob země, a když nasahal, že je sud plný, to bývalo odpoledne, tak šoupal nohama, jakoby spoutanýma nohama se šoural na dvůr, hmatal zeď, a když ji nahmatal, tak podle ní došel až na dvůr a hlásil, že sud je už plný. Tatínek večer vodu rozlil po zahradě, a když pršelo, tak navrtal večer sud a nechal vytéct vodu a zatloukl díru kolíčkem. Tak bratři pracovali, ale výsledek jejich práce už byl stejný jako obsah sudu, už začínal nemít smysl, tak ostatně jako celý ten čas, který se zastavil nejen na kostelní věži pochroumanými hodinami, které přestaly jít a nikdo je nespravoval, ale ten čas kolem se zvolna zastavoval, někde se už zastavil docela, zatímco jiný čas, čas jiných lidí byl plný elánu a nového úsilí a snažení, avšak strýc Pepin i Francin už o tom nevěděli, už se nestarali ani o to, že se zastavil čas trhů na dobytek, zastavil se čas jarmarků a předvánočních trhů, že se vytratil čas dopoledních nedělních a každovečerních korz, že politické strany už nekonaly výlety do lesíků, výlety spojené s tombolami a šatlavami a střelnicemi, že odešly šibřinky a slavnostní bály a selské jízdy na koních, už odešly mumraje a alegorické průvody a zimní průvody Bakchuse o masopustu, už přestaly okrašlovací spolky soutěžit o nejkrásnější okna v městečku, už nehrálo pět divadel a ze dvou biografů už hrál jen jeden. Odešel i čas sokolských akademií a letních cvičišť, kde ve čtyři hodiny odpoledne nastupovali žáci a žákyně a pak dorostenci a dorostenky, odešel čas podvečerních cvičení mužů a žen, v městečku už nikdo nedal dohromady symfonický orchestr ani zpěvácký spolek, vytratili se i penzisté chodící v průvodech po městských sadech, zmizel i čas milenců za večerních procházek podle řeky a v lesících, zastavil se čas abiturientských věnečků, už ani v jediné hospodě nebyla dámská obsluha, odešly s časem i slavné městské jaterničky a slavné buřty, které přinášeli pomocníci ve čtyři odpoledne do hostince a mariášníci odkládali karty a kupovali si dva buřty s houskou, odešel čas zpívání při truhlářské práci a sladování, okny nezazníval ani jediný ariston, všechno to staré spojené se starou dobou proti toku ručiček odešlo spát, nebo jako by mu uvázlo sousto v hrdle, zadávilo se a zvolna zmíralo, starý čas se zastavil tak jako Šípková Růženka, která snědla otrávené jablko a princ nepřicházel a přijíti už ani nemohl, protože stará společnost už neměla sílu a odvahu, a tak nastala doba velikých plakátů a velikých schůzí, ve kterých se hrozilo pěstí proti všemu starému, a ti, kteří žili tím starým časem, byli doma tiší a živili se vzpomínkou… Tatínka pak začal rozčilovat ten zvuk pumpy, to ne­ustálé ťukání ramena pumpy o litinové hrdlo, začal litovat strýce i sám sebe, protože to, že strýc napumpoval dva hektolitry vody, které večer tatínek potají vypustil, začalo světlat tatínkovi jako symbol toho, co dělal i on sám… A tak ne jako náhražku, ale jako tišší prostředek, kterak strýce Pepina udržet při pohybu, a tedy při životě, tak tatínek přinesl ty dvě ohromné duše z pneumatik whita a ráno našrouboval do ventilku pumpu a strýc celé dopoledne pumpoval duši, pomalými pohyby, zvedal se, vztyčoval jako hamplman, ta hračka, ten panák, jak děti tahají za provázek a hamplman zvedá nohy a ruce… A tak strýc Pepin, protože měl dobré plíce a srdce, protože nikdy nekouřil, pumpoval, ohmatal pneumatiku, duši, dal ohmatat Francinovi, ale Francin kladívkem zaťukal, pochválil bratra a ten pumpoval dál, odpoledne pumpoval druhou duši… a navečer, když strýc seděl v kuchyni a jedl brambory, tak Francin vypustil obě ty duše, aby strýc Pepin měl na zítřejší den zase sdostatek pohybu. Vždycky když tatínek slyšel zvuk vypouštěné vody ze sudu, když slyšel ten nejdřív silný a pak slábnoucí zvuk vzduchu odcházejícího z duše, nemohl se ubránit, že i jeho, i bratrův a každý život se docela podobá tomu, co on dělá s duší nebo sudem, a vcházel potom bledý a chvilku zsinalý do kuchyně a třásl se zrovna tak, jako když měl zabít kohouta a zabil jej nebo podříznout králíka a podřízl jej, když jej napřed omráčil pěstí. Strýc Pepin celý večer seděl bez hnutí u kredence, za ním vysedával starý kocour Celestýn, ohryzaný časem zrovna tak jako strýcova tvář, ten kocour, když byl mladý, tak jedině spával pod růžemi a pivoňkami, jediný on otrtkal skoro všechny kočky v okolí, jediný on se nevracel domů čtrnáct dní, a když přišel, tak řval celou cestu: „Otvírejte, jdu domů! Dejte mi honem to nejlepší, co máte…!“ a taky měl, tak dlouho jako strýc Pepin, a taky se nenechal pohladit, a když, tak Celestýn rovnou zaútočil a pořád byl vítězem jako rakouský voják, dokonce i tatínkovi skočil na záda, když jej napomínal koštětem. A od rvaček měl Celestýn tak zjizvený obličej jako strýc Pepin vráskami zjizvenou tvář od nočních toulek a ranního vstávání, od těžké práce na vašhause a v kotlích a lednicích a kanálech. Teď spolu seděli, strýc Pepin nahmatal kocourovu hlavu a řekl tiše: „Ty seš tady?“ A kocour na strýce vrčel a vrněl, jako sova na ramenou věštkyně seděl těsně za strýcem, a ten kocour byl blažený a strýc taky. Každý večer tak jedině spolu seděli, jedině oni dva spolu hovořili, s nikým jiným než spolu už neměli komunikaci. A tak se stalo, že dvakrát za sebou strýc nenahmatal Celestýnovu hlavu a dvakrát nikdo nezavrčel na otázku: „Seš tady?“ Strýc Pepin přestal chodit vůbec, už se nezvedal z postele, zrovna tak jako Celestýn, starý kocour, už se nevrátil domů, protože kocouři neumírají doma.

</section>
