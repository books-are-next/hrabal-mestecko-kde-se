<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="5">
    <meta name="apple-mobile-web-app-capable" content="yes">
    <title>5</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./mestecko_kde_se_zastavil_cas_008.html">
    <link rel="next" href="./mestecko_kde_se_zastavil_cas_010.html">
    <meta name="nb-order" content="5">
    <link rel="self" href="mestecko_kde_se_zastavil_cas_009.html">
    <meta name="nb-identifier" content="hrabal-mestecko-kde-se-zastavil-cas-124cde4">
    <meta name="nb-role" content="chapter">
  </head>
  <body data-nb-words="4524" data-nb-chars="25596" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="mestecko_kde_se_zastavil_cas_005.html">1</a></li>
        <li><a href="mestecko_kde_se_zastavil_cas_006.html">2</a></li>
        <li><a href="mestecko_kde_se_zastavil_cas_007.html">3</a></li>
        <li><a href="mestecko_kde_se_zastavil_cas_008.html">4</a></li>
        <li><a href="mestecko_kde_se_zastavil_cas_009.html">5</a></li>
        <li><a href="mestecko_kde_se_zastavil_cas_010.html">6</a></li>
        <li><a href="mestecko_kde_se_zastavil_cas_011.html">7</a></li>
        <li><a href="mestecko_kde_se_zastavil_cas_012.html">8</a></li>
        <li><a href="mestecko_kde_se_zastavil_cas_013.html">9</a></li>
        <li><a href="mestecko_kde_se_zastavil_cas_014.html">10</a></li>
        <li><a href="mestecko_kde_se_zastavil_cas_015.html">11</a></li>
        <li><a href="mestecko_kde_se_zastavil_cas_016.html">*&nbsp;*&nbsp;*</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">5</span></h1>
        <p class="chunk" data-nb-ref-number="2" data-nb-words="339" data-nb-chars="1988"><span class="idea" data-nb-ref-number="2" id="idea2" data-nb-words="339" data-nb-chars="1988">Když přišla ta&nbsp;pravá zima, rostl na&nbsp;řece led a&nbsp;přišel čas ledování. Tatínek míval trápení jak rozdělit práci u&nbsp;výtahů ledu, práci u&nbsp;těch tisíců fůr ledu, který vozili povozy sedláci, protože za&nbsp;každou fůru ledu se&nbsp;dobře platilo. Tatínek se&nbsp;musel zlobit, protože na&nbsp;led nikdo nechtěl, jediný Pepin se&nbsp;radoval a&nbsp;těšil na&nbsp;ledování, ostatní dělníci považovali ledování za&nbsp;donucovací pracovnu a&nbsp;každý se&nbsp;ošíval, a&nbsp;dokonce i&nbsp;tatínkovi hrozil, že&nbsp;jednou přijde den a&nbsp;bude to&nbsp;obráceně, že&nbsp;dělníci budou v&nbsp;kanceláři a&nbsp;páni budou ledovat, všichni, i&nbsp;nový pan předseda pivovaru pan Dimáček. Tatínek při takových poznámkách mlčel, možná si&nbsp;to&nbsp;přál taky, aby jednou přišel takový den a&nbsp;na světě to&nbsp;bylo obrácené, tatínek neměl rád pány, obzvláště toho nového předsedu, který pěstoval prasata a&nbsp;měl tři plemenné kance, tak byl do&nbsp;toho pěstování vepřů zabrán a&nbsp;tak tomu dával svoji duši, že&nbsp;se&nbsp;podobal vepřové hlavě, kanci, taky mu&nbsp;spadl spodní ret a&nbsp;z&nbsp;dásní mu&nbsp;trčely zuby, a&nbsp;zavedl v&nbsp;kanceláři takový systém, že&nbsp;úředníci seděli a&nbsp;pořád měli připravená pera, aby když pan předseda vstoupí, aby všichni psali a&nbsp;počítali. A&nbsp;jak někdo nepsal a&nbsp;nepočítal, tak pan předseda zbledl a&nbsp;tatínkovi jako správci a&nbsp;vrchnímu účetnímu to&nbsp;hned vyčetl, že&nbsp;se&nbsp;v&nbsp;kanceláři nepracuje a&nbsp;že jedna síla je&nbsp;zbytečná. A&nbsp;zatímco pan doktor Gruntorád, který byl předsedou předtím, jezdil bryčkou, tak tenhle předseda se&nbsp;zjevoval, najednou držel kliku a&nbsp;vcházel do&nbsp;kanceláří a&nbsp;do spilek a&nbsp;sladovny a&nbsp;dílen a&nbsp;bednáren, dělal, jako by&nbsp;nic neviděl, ale on&nbsp;viděl všechno, a&nbsp;tak nejen dělníci, ale i&nbsp;tatínek jím trpěl, maminka musela tatínka každý večer objímat pod cingrlátky lampy a&nbsp;tatínek, když se&nbsp;vyzpovídal mamince, tak najednou dostal hrozivou tvář a&nbsp;sám na&nbsp;sobě ukazoval, sám sebe bral za&nbsp;bradu, ale to&nbsp;nebyla jeho brada, to&nbsp;byla brada nového předsedy, a&nbsp;takhle, jedním rycnutím, utrhl tu&nbsp;bradu a&nbsp;s&nbsp;odporem ji&nbsp;daleko od&nbsp;sebe odhazoval, a&nbsp;to utrhávání brady pana předsedy tatínkovi dělalo dobře, protože tak se&nbsp;jedině uklidnil.</span></p>
        <p class="chunk" data-nb-ref-number="3" data-nb-words="604" data-nb-chars="3425"><span class="idea" data-nb-ref-number="3" id="idea3" data-nb-words="604" data-nb-chars="3425">Tak tatínek rozdělil dělníky na&nbsp;ledování a&nbsp;všechny ledaře si&nbsp;sepsal pan podstarší, ten, co&nbsp;býval taky dělníkem pivovaru a&nbsp;dotáhl to&nbsp;až&nbsp;na&nbsp;parťáka všech dělníků, který do&nbsp;notýsku zapisoval šichty a&nbsp;dělal si&nbsp;poznámky ohledně příchodu do&nbsp;práce a&nbsp;chování při práci každého dělníka, podstarší, který měl takovou radost sám ze&nbsp;sebe, že&nbsp;ani nevěřil, jaké ho&nbsp;potkalo štěstí, že&nbsp;má&nbsp;moc nad dělníky, že&nbsp;jistě ráno se&nbsp;těšil, až&nbsp;se&nbsp;na&nbsp;sebe podívá do&nbsp;zrcadla, a&nbsp;že se&nbsp;obleče a&nbsp;vezme si&nbsp;kabátec se&nbsp;zapínacími čtyřmi kapsami a&nbsp;do nich si&nbsp;zastrčí notýsek, ve&nbsp;kterém jsou jména a&nbsp;data všech dělníků v&nbsp;pivovaru, a&nbsp;takovou měl radost sám ze&nbsp;sebe, že&nbsp;už&nbsp;půl hodiny před houkáním stál před kanceláří a&nbsp;rozkročený v&nbsp;rajtkách a&nbsp;holínkách stál a&nbsp;pichlavýma očima se&nbsp;díval, jak kdo jde nejen včas do&nbsp;práce, ale s&nbsp;jakou chutí jde, zda ještě zívá, a&nbsp;tak. Strýce Pepina neměl pan podstarší rád, že&nbsp;strýc tolik při práci křičíval, dával strýce pokaždé do&nbsp;kotle, když bylo potřebí vyklepat kotel, zbavit jej sanytru, nikdo tuhle práci taky nechtěl dělat, protože v&nbsp;kotli byl prach, a&nbsp;žárovky svítily a&nbsp;dva dělníci kladívky jak datlové klepali čtvereční centimetr za&nbsp;centimetrem, kousek po&nbsp;kousku, a&nbsp;sanytr se&nbsp;tříštil v&nbsp;prášek a&nbsp;dělníci museli mít omotané šály a&nbsp;šátky kolem úst. Ale strýc Pepin při téhle práci zpíval a&nbsp;křičel, protože každý dělník, který pracoval se&nbsp;strýcem, by&nbsp;si&nbsp;jinak zoufal, obrana proti tomu prachu a&nbsp;dusnu v&nbsp;kotli byla jedině ta, že&nbsp;se&nbsp;všichni bavili na&nbsp;útraty křičícího strýce, každou chvíli někdo vešel do&nbsp;kotelny a&nbsp;vykřikl do&nbsp;růžového prachu kotle: „Starej Řepa povídal, že&nbsp;jste pásl na&nbsp;frontě kozy.“ A&nbsp;strýc mocnými ranami kladiva vyklepával kotel a&nbsp;do rytmu řval: „Ale copak na&nbsp;frontě, vy&nbsp;vole, só&nbsp;kozy? Koza je&nbsp;háklivá, ta&nbsp;jak slyší střelbu, tak zdrhne. Aha! A&nbsp;když je&nbsp;bitva, tak je&nbsp;čas se&nbsp;zlobit na&nbsp;frontě s&nbsp;kozama?“ A&nbsp;strojníci otevřeli větrací příklopy a&nbsp;strýcův hlas duněl nad pivovarem jakoby zesilován megafonem a&nbsp;pan podstarší přiběhl a&nbsp;otevřel notes a&nbsp;křičel do&nbsp;kotle: „Co si&nbsp;to&nbsp;dovolujete křičet při práci? Nemyslete si, že&nbsp;když váš pan bratr je&nbsp;správcem, že&nbsp;si&nbsp;můžete všechno dovolit, dělám si&nbsp;o&nbsp;tom poznámku!“ A&nbsp;zapsal si&nbsp;něco do&nbsp;notesu a&nbsp;vítězně se&nbsp;rozhlížel a&nbsp;usmíval se&nbsp;pln samolibosti a&nbsp;nadšení, že&nbsp;on&nbsp;jediný z&nbsp;dělníků to&nbsp;dotáhl až&nbsp;na&nbsp;podstaršího, který má&nbsp;velkou moc nad dělníky. A&nbsp;když skončila práce s&nbsp;vyklepáváním kotle, pan podstarší přichystal čištění kanálu, to&nbsp;taky strýc Pepin mizel, vsoukával se&nbsp;do&nbsp;země jako do&nbsp;ponorky, a&nbsp;jeden dělník stál venku s&nbsp;plechovým kolečkem a&nbsp;strýc v&nbsp;útrobách a&nbsp;střevech pivovaru bral do&nbsp;lopatičky kaly a&nbsp;dával lopatku po&nbsp;lopatičce do&nbsp;kbelíku a&nbsp;jeho spolupracovník vytahoval kbelík, vylil ho&nbsp;do&nbsp;kolečka, a&nbsp;když se&nbsp;nudil nebo když jiný dělník kráčel okolo otevřeného kanálu, tak poklekl a&nbsp;zakřičel do&nbsp;kanálu: „Byla tady Žaninka a&nbsp;povídala, že&nbsp;si&nbsp;šije pyžamko na&nbsp;svatbu.“ A&nbsp;kráčel dál a&nbsp;z&nbsp;kanálu jak obrovský gejzír tryskal a&nbsp;jásal a&nbsp;tloukl po&nbsp;stěnách a&nbsp;vznášel se&nbsp;vzhůru k&nbsp;nebi strýcův řev: „Co, taková baba? Chodí, jako by&nbsp;měla mezi nohama vemeno, a&nbsp;já bych s&nbsp;tím měl mít svatbu? Já, které má&nbsp;úspěchy u&nbsp;předních krasavic?“ A&nbsp;hlas strýcův byl tak pronikavý, že&nbsp;letěl přes pivovarskou štěpnici až&nbsp;k&nbsp;nám, až&nbsp;k&nbsp;tatínkovi do&nbsp;otevřeného okna kanceláře, a&nbsp;pan podstarší běžel, už&nbsp;v&nbsp;běhu si&nbsp;otvíral notýsek a&nbsp;pak poklekl nad zápach kanálu a&nbsp;křičel dolů: „Pane Jozef, nemyslete si, že&nbsp;váš bratr má&nbsp;nějakou moc… Nad dělníky tady rozhoduju já! Okamžitě se&nbsp;věnujte práci a&nbsp;nelelkujte!“</span></p>
        <p class="chunk" data-nb-ref-number="4" data-nb-words="810" data-nb-chars="4658"><span class="idea" data-nb-ref-number="4" id="idea4" data-nb-words="810" data-nb-chars="4658">To&nbsp;když přišel čas ledování, strýce Pepina dal pan podstarší na&nbsp;nejtěžší práci. Už&nbsp;za&nbsp;tmy ledaři vysekávali ze&nbsp;stropu ledové táfle, dlouhé pásy ledu, které pak u&nbsp;břehu dělník štípal na&nbsp;takové tabule a&nbsp;do každé tabule vysekal oko a&nbsp;za to&nbsp;oko hákem zachytili dělníci na&nbsp;břehu a&nbsp;pak dva a&nbsp;dva vytahovali háky ty&nbsp;tabule ledu na&nbsp;břeh a&nbsp;tam zase dva a&nbsp;dva ledaři brali do&nbsp;fialových rukavic ty&nbsp;táfle a&nbsp;házeli je&nbsp;do&nbsp;fůr, a&nbsp;protože se&nbsp;led vážil, tak každý sedlák chtěl mít fůru těžkou, tak ještě z&nbsp;ledu u&nbsp;sajten a&nbsp;boků udělali nástavy, a&nbsp;fůry třpytivého ledu zářily duhovými barvami v&nbsp;jitřním červeném a&nbsp;ledovém slunci a&nbsp;koně zabírali, kůže na&nbsp;zadních kýtách se&nbsp;jim vrásčila, koně jako by&nbsp;se&nbsp;vždycky prolomili, počapli, ostrými podkovami se&nbsp;zaryli do&nbsp;ledového břehu, zpod kopyt se&nbsp;tříštila ledová tříšť a&nbsp;železné nápravy se&nbsp;lepily a&nbsp;každá fůra vrzala a&nbsp;sténala, každé kolo jak špatně namazaná pumpa, a&nbsp;tak jedna fůra za&nbsp;druhou, jako rafie na&nbsp;ciferníku, se&nbsp;pohybovala k&nbsp;váze pivovaru a&nbsp;pak dál, někdy tři čtyři fůry stály před šrotovníky ledu, drtiči ledu, který korečky výtahu unášely vzhůru šachtou pod samou střechu na&nbsp;šest pater vysoké lednice, kam obrátily obsah své kapsy, a&nbsp;vracely se&nbsp;nazpátek na&nbsp;běžícím pásu. Odpoledne se&nbsp;z&nbsp;řeky ozýval gramofon, na&nbsp;stole se&nbsp;vařil punč a&nbsp;děti a&nbsp;studenti bruslili a&nbsp;jediný já&nbsp;jsem se&nbsp;hrozil, jediný já&nbsp;jsem viděl tu&nbsp;práci na&nbsp;zamrzlé řece, jediný já&nbsp;jsem viděl unavené koně s&nbsp;ocasy a&nbsp;hřívou prokvetlou a&nbsp;propletenou zmrzlou jinovatkou, jediný já&nbsp;jsem viděl a&nbsp;prožil tu&nbsp;tíhu zdvíhaného ledu, celý strop řeky jsem viděl naházet do&nbsp;fůr, řetěz hrozivé práce, před kterou nebylo kde se&nbsp;ohřát, a&nbsp;když, tak jedině v&nbsp;domku přilepeném ke&nbsp;stěně lednice, kde nad rozpálenými kamny pořád se&nbsp;nastavovalo několik párů prokřehlých rukou… A&nbsp;od drtiče zazníval strýcův zpěv a&nbsp;křik, radostný, pobouřený křik, jediné to&nbsp;zlobení strýčka Pepina dovedlo dělníky zahřát, a&nbsp;hlavně jim dovedlo dát chuť do&nbsp;práce… Strýc stál u&nbsp;drtiče s&nbsp;hákem, a&nbsp;jak přijela fůra, křičel strýc: „Rakouské voják je&nbsp;vždycky vítěz, vždycky všade vítězí!“ A&nbsp;vzal motyku a&nbsp;dvěma ranami vyrazil karhák bočnice, která se&nbsp;otevřela, a&nbsp;do šrotovníku se&nbsp;vysypal led a&nbsp;mlsavý šrotovník s&nbsp;velikou chutí drtil ten průhledný i&nbsp;mléčný led a&nbsp;strýc Pepin vzal hák a&nbsp;počapl a&nbsp;jako don Quijote dávající se&nbsp;do&nbsp;zápasu s&nbsp;větrnými mlýny strýc Pepin zaujal postavení na&nbsp;bodáky a&nbsp;zařval a&nbsp;dělník z&nbsp;druhé strany udělal taky směšnou pozici a&nbsp;strýc velel: „Einfacher Stoss! Vorwärts!“ A&nbsp;zaútočil na&nbsp;vzpříčený led, a&nbsp;křičel a&nbsp;volal a&nbsp;rozdával rány, a&nbsp;led se&nbsp;sypal do&nbsp;šrotovníku, museli kolikrát strýce obejmout oběma rukama, aby se&nbsp;tolik nematroval, nedřel, obejmuli strýce láskyplně, obři o&nbsp;hlavu vyšší… ale strýc Pepin se&nbsp;nedal, křičel: „Rakouské voják musí jen a&nbsp;jen vítězit!“ A&nbsp;dal se&nbsp;do&nbsp;zápasu s&nbsp;obrem kočím, seběhli se&nbsp;i&nbsp;ostatní kočí a&nbsp;smáli se, až&nbsp;slzeli, protože strýc Pepin povalil smějícího se&nbsp;kočího, dal jej na&nbsp;lopatky a&nbsp;křičel na&nbsp;ostatní: „Takhle Frištenský zvítězil nad černochem… a&nbsp;já každého takhle porazím!“ A&nbsp;hrozil fialovou pěstí nad červeným nosem medvěda, ale zvuk prázdného šrotovníku přivolal strýce a&nbsp;dělníky, že&nbsp;je&nbsp;třeba stáhnout poslední zbytky z&nbsp;fůry, a&nbsp;když korečkový výtah vytáhl a&nbsp;vysypal poslední zbytky ledu do&nbsp;lednice, taky tak nějak si&nbsp;oddychl, zvesela naprázdno, pravidelnými tepy se&nbsp;uvolnil, taky si&nbsp;odpočinul… Někdy led byl tak tvrdý, že&nbsp;šrotovník se&nbsp;nemohl do&nbsp;něj zakousnout, museli ledaři palicemi jej roztloukat, háky a&nbsp;sochory, muselo se&nbsp;dát ale pozor, aby stroj nevzal i&nbsp;ten nástroj, který pak nejen rozdrtil, ale zpřerážel štýly a&nbsp;házel a&nbsp;zabodával je&nbsp;vzhůru do&nbsp;stropu přístřešku. A&nbsp;strýc se&nbsp;nebál, zápasil o&nbsp;každou násadu, zatímco ostatní padali na&nbsp;zem a&nbsp;odbíhali, aby se&nbsp;kryli trámy, strýc se&nbsp;smál a&nbsp;křičel a&nbsp;řval radostí: „Rakouské voják vítězí na&nbsp;všech frontách i&nbsp;v&nbsp;míru!“ A&nbsp;pomocný dělník vykřikl: „Kdyby to&nbsp;tak viděla Žaninka!“ A&nbsp;strýc řval: „Co viděla, co&nbsp;to&nbsp;plantáte, vy&nbsp;vole! Dyk ta&nbsp;baba neumí tango.“ A&nbsp;opodál stál nepozorován pan podstarší, přistoupil a&nbsp;usmál se&nbsp;a&nbsp;řekl: „Žaninka náhodou tango umí, a&nbsp;jak, viďte?“ Řekl a&nbsp;obracel se&nbsp;na&nbsp;ledaře a&nbsp;dělníky, pak na&nbsp;strýce, ale strýček Pepin ztichl a&nbsp;tiše řekl: „Co máte z&nbsp;teho,“ a&nbsp;začal zametat kolem drtiče, poklekl a&nbsp;bral kousky ledové tříště do&nbsp;fialové rukavice, a&nbsp;dělníci, jako by&nbsp;to&nbsp;po&nbsp;chvíli pochopili, poklekli vedle strýce a&nbsp;házeli kousíčky ledu do&nbsp;výtahu a&nbsp;kočí se&nbsp;vzdálili ke&nbsp;svým fůrám a&nbsp;pan podstarší stál sám, úsměv mu&nbsp;zamrzl do&nbsp;obličeje a&nbsp;raději dělal, že&nbsp;nerozumí tomu, co&nbsp;se&nbsp;právě stalo, vytáhl notes, něco si&nbsp;do&nbsp;něj zapsal a&nbsp;dělníci byli tišší a&nbsp;dívali se&nbsp;jako do&nbsp;ohně do&nbsp;otáčejícího se&nbsp;drtiče, až&nbsp;pan podstarší pochopil a&nbsp;odešel branou pivovaru, protože mezi dělníky už&nbsp;dávno nepatřil.</span></p>
        <p class="chunk" data-nb-ref-number="5" data-nb-words="904" data-nb-chars="4989"><span class="idea" data-nb-ref-number="5" id="idea5" data-nb-words="904" data-nb-chars="4989">Ach, jak jinak se&nbsp;dovedl zlobit můj dědeček! Takhle o&nbsp;prázdninách jsem seděl s&nbsp;dědouškem na&nbsp;zahradě a&nbsp;dědeček si&nbsp;chtěl zapálit doutník, a&nbsp;že foukal vítr, tak dědeček se&nbsp;začal zlobit a&nbsp;nadávat větru, že&nbsp;mu&nbsp;zháší sirku za&nbsp;sirkou, až&nbsp;mu&nbsp;zhasil i&nbsp;tu poslední. A&nbsp;dědoušek volal: „Nanynko, podejte mi&nbsp;sirky, ano?“ Ale nikdo sirky nepodával a&nbsp;dědoušek zvolal: „Náno, sirky!“ A&nbsp;naslouchal, ale nikdo sirky nenesl, a&nbsp;tak dědoušek zakřičel: „Nanka, himlhergot, co&nbsp;je&nbsp;s&nbsp;těma sirkama?“ A&nbsp;už se&nbsp;držel proutěného křesla a&nbsp;metal očima za&nbsp;sebe do&nbsp;otevřených oken, ze&nbsp;kterých se&nbsp;vzdouvaly záclony. A&nbsp;já jsem řekl: „Dědoušku, já&nbsp;pro ně&nbsp;dojdu!“ A&nbsp;dědoušek řval: „Himlsakrakrucinámol, děvky, že&nbsp;mi&nbsp;nedáváte sirky?“ Tak jsem vběhl do&nbsp;stavení a&nbsp;babička se&nbsp;služkou běhaly od&nbsp;okna k&nbsp;oknu a&nbsp;pořád se&nbsp;nemohly vymotat ze&nbsp;záclon a&nbsp;otevřeným oknem křičel dědeček: „Kurvy, kde jsou ty&nbsp;sirky?“ A&nbsp;já jsem vzal babičce sirky, a&nbsp;jako bych běžel, ale na&nbsp;chodbě jsem se&nbsp;zastavil a&nbsp;naslouchal, jak dědoušek hulákal a&nbsp;třískal už&nbsp;nejen křeslem, ale i&nbsp;stolečkem a&nbsp;řval: „Kurvy, já&nbsp;vás všechny pobiju, kde jsou ty&nbsp;sirky?“ A&nbsp;to už&nbsp;babička se&nbsp;služkou Aničkou vynášely z&nbsp;kolny starou almaru a&nbsp;dědouškovi daly sekyrku a&nbsp;dědeček roztřískal za&nbsp;pár minut celou almaru a&nbsp;pak se&nbsp;svalil do&nbsp;křesla a&nbsp;já jsem mu&nbsp;podal sirky, ale dědoušek už&nbsp;je&nbsp;nechtěl, tak chvíli odpočíval, jako by&nbsp;byl po&nbsp;hrozném zápase, jako ve&nbsp;filmu, když se&nbsp;muž dověděl, že&nbsp;je&nbsp;mu&nbsp;nevěrná žena, a&nbsp;zatímco babička se&nbsp;služkou do&nbsp;koše na&nbsp;ouhrabky dávaly třísky z&nbsp;almary a&nbsp;pevné kusy odnášely do&nbsp;dřevníku, dědeček se&nbsp;díval hrozně před sebe a&nbsp;koulel očima, ale za&nbsp;čtvrt hodinky jako by&nbsp;se&nbsp;probral, zasmál se, otřepal se&nbsp;a&nbsp;zase byl veselý a&nbsp;skotačivý. To&nbsp;mi&nbsp;maminka vypravovala o&nbsp;tom, jak její tatínek se&nbsp;rád zlobíval jako tenhle můj dědeček, a&nbsp;já jsem si&nbsp;myslel, že&nbsp;to&nbsp;bejvalo, ale on&nbsp;se&nbsp;rád zlobil i&nbsp;teď, když už&nbsp;byl na&nbsp;penzi. Než jsem odjel z&nbsp;prázdnin, tak mne vzal na&nbsp;kolotoč, nakoupil mi, co&nbsp;jsem chtěl, až&nbsp;mi&nbsp;bylo špatně, ale když jsme se&nbsp;vraceli, tak na&nbsp;zahradě na&nbsp;dlouhých latích babička sušila záclony, čtvero ročních počasí a&nbsp;dvanáct měsíců bylo vyšito na&nbsp;těch velikých záclonách, které babička sama háčkovala, a&nbsp;když jsem se&nbsp;vzbudil, tak skrz okno jsem se&nbsp;díval a&nbsp;četl si&nbsp;v&nbsp;těch záclonách jako v&nbsp;leporelu nebo obrázkové knížce, a&nbsp;dědeček, jak jsme šli, tak chytil kalhotami za&nbsp;hřebík těch latí, na&nbsp;kterých byly napnuté ty&nbsp;záclony ve&nbsp;slunci, a&nbsp;roztrhl si&nbsp;trošku kalhoty… a&nbsp;hned ze&nbsp;smíchu se&nbsp;mu&nbsp;obrátila tvář, jako v&nbsp;dětském koutku Malého čtenáře, když smějící se&nbsp;obličej obrátíte vzhůru, tak tam je&nbsp;z&nbsp;té samé hlavy obličej, který pláče, tak dědoušek jako by&nbsp;nenatrhl si&nbsp;kalhoty, ale duši, a&nbsp;vytekl z&nbsp;něj ten smích, ve&nbsp;kterém jsme byli celé odpoledne, a&nbsp;dědoušek trhnul prstem v&nbsp;té dírce a&nbsp;udělal ji&nbsp;ještě větší, snad aby tím mohl křičet a&nbsp;zlobit se. „Kdo sem narafičil ty&nbsp;hřebíky? Kdo?“ řval do&nbsp;otevřených oken stavení. „Kde je&nbsp;Anka? Nanynko, kde jste?“ řval, ale záclony vlály a&nbsp;stavení bylo tiché. „Tak vy&nbsp;takhle, která kurva to&nbsp;sem dala? Přiznáte se, nebo se&nbsp;nepřiznáte?“ Povídám: „Dědoušku, já&nbsp;se&nbsp;jdu podívat po&nbsp;babičce…“ A&nbsp;vešel jsem do&nbsp;stavení a&nbsp;díval se&nbsp;záclonami na&nbsp;zahrádku a&nbsp;tam stál dědeček a&nbsp;díval se&nbsp;do&nbsp;oken, zíral pln zloby, jako by&nbsp;to&nbsp;byly oči, a&nbsp;řval a&nbsp;dupal: „Tak vy&nbsp;takhle? Tak vy&nbsp;se&nbsp;neozvete? Kurvy, to&nbsp;jsou nový kalhoty! Pojďte mi&nbsp;je&nbsp;zašít, honem!“ Ale v&nbsp;domě se&nbsp;nikdo nehnul, bylo ticho, záclony vlály a&nbsp;dědoušek se&nbsp;třpytil v&nbsp;květinách u&nbsp;zeleného trávníku, na&nbsp;kterém schnuly třpytící se, škrobem napojené schnoucí záclony s&nbsp;čtvero ročním počasím a&nbsp;dvanácti měsíci, všechny figurky byly figury andělíčků, i&nbsp;v&nbsp;zimě měli andílci křídla tak, jako to&nbsp;vyšila babička za&nbsp;mladých let do&nbsp;výbavy. „Tak vy&nbsp;takhle,“ zakřičel dědoušek a&nbsp;skočil do&nbsp;záclon a&nbsp;dupal v&nbsp;nich a&nbsp;záclony se&nbsp;trhaly z&nbsp;rámu a&nbsp;hřebíků a&nbsp;dědoušek si&nbsp;namotával andílky na&nbsp;boty a&nbsp;točil se&nbsp;v&nbsp;nich, a&nbsp;že už&nbsp;záclony byly staré jistě půl století, trhaly se, slyšel jsem trhání a&nbsp;zvuk, a&nbsp;i to&nbsp;bylo dědouškovi málo, když se&nbsp;vytrhal ze&nbsp;záclon, tak ještě naposledy dal výzvu a&nbsp;křičel: „Anka, vemte nitě, Nanyno, kurvy, přineste nitě, spravte mi&nbsp;ty&nbsp;kalhoty!“ Ale dům byl tichý a&nbsp;dědoušek strčil prst a&nbsp;celou ruku do&nbsp;škvíry a&nbsp;roztrhl si&nbsp;kalhoty až&nbsp;dolů a&nbsp;sklonil se&nbsp;a&nbsp;zdravou nohavici vzal a&nbsp;trhnutím upadnul, tak byla látka pevná, ale na&nbsp;zemi se&nbsp;vysvlíkl do&nbsp;podvlíkaček a&nbsp;pak volné kalhoty roztrhal a&nbsp;pak po&nbsp;nich skákal a&nbsp;dupal, ale i&nbsp;to mu&nbsp;bylo málo, vběhl s&nbsp;nimi do&nbsp;prádelny a&nbsp;vrazil je&nbsp;pod kotel, ale i&nbsp;to mu&nbsp;bylo málo, vzal z&nbsp;kotle sirky a&nbsp;škrtnul a&nbsp;podpálil kalhoty… a&nbsp;vtom přišla služka a&nbsp;babička a&nbsp;lomily rukama a&nbsp;položily koše prádla z&nbsp;mandlu a&nbsp;babička nejdřív vytáhla se&nbsp;služkou almaru a&nbsp;dědoušek tu&nbsp;starou almaru rukama povalil a&nbsp;rukama a&nbsp;váhou těla zhroutil a&nbsp;pak sekyrkou rozsekal dveře a&nbsp;babička vytáhla hořící kalhoty zpod kotle a&nbsp;vyběhla s&nbsp;nimi ven a&nbsp;z&nbsp;kapes vytáhla doklady a&nbsp;tašku s&nbsp;penězi, protože dědouškovi, když přišlo něco líto, tak byl hrozně citlivý, ale když vystřízlivěl, zase byl ten nejmilejší dědoušek na&nbsp;světě a&nbsp;sváděl všecko na&nbsp;rasu, říkal: „Slovani jsou děsně citliví.“</span></p>
        <p class="chunk" data-nb-ref-number="6" data-nb-words="1866" data-nb-chars="10535"><span class="idea" data-nb-ref-number="6" id="idea6" data-nb-words="1866" data-nb-chars="10535">Tak jsem stál s&nbsp;bruslemi přes rameno, svítily už&nbsp;žárovky, zdaleka bylo slyšet vlaky a&nbsp;ledaři říkali, že&nbsp;do&nbsp;dvou dnů přijde obleva, a&nbsp;já jsem se&nbsp;díval, jak ze&nbsp;tmy přijíždějí fůry s&nbsp;ledem, takové Tatry dělaly ty&nbsp;ledové kry naložené šikmo na&nbsp;vozy, kočí a&nbsp;ledaři byli zamotaní do&nbsp;dek a&nbsp;na nohách promáčené pytle omotané provazy, někteří mávali rukama a&nbsp;fialové rukavice byly jako těžká křídla ptáků, kteří nemohou nikdy vzletět, tak aspoň mávali rukama, aby se&nbsp;zahřáli, a&nbsp;strýc Pepin křičel a&nbsp;zpíval: „Na břehu jezera klokotá slavíček,“ a&nbsp;útočil hákem na&nbsp;vzdorující kry z&nbsp;bočnic vozů, jak svatý Jiří se&nbsp;potýkal kopím s&nbsp;drakem ledu, z&nbsp;řeky zazníval gramofon a&nbsp;ve světle barevných žárovek páry studentů a&nbsp;studentek tančily a&nbsp;byla vidět pára z&nbsp;hrnce pod světlem žárovky, z&nbsp;hrnce, odkud se&nbsp;nabíraly sběračky vařící vody, a&nbsp;dělal se&nbsp;horký punč a&nbsp;já jsem se&nbsp;díval na&nbsp;strýce, který už&nbsp;k&nbsp;nám nechodil, protože udělal zase tu&nbsp;svoji vzpouru, a&nbsp;já jsem byl nešťastný, nosil jsem mu&nbsp;mazaný chleby pod záminkou, že&nbsp;si&nbsp;je&nbsp;mažu pro sebe, už&nbsp;jsem nemohl taky vidět, jak strýc Pepin, když za&nbsp;dva dny utratí se&nbsp;slečnami celou výplatu, jak ve&nbsp;středu už&nbsp;bere slepicím starý chleba a&nbsp;jí s&nbsp;nimi brambory. Když jsem si&nbsp;vzpomněl, že&nbsp;musím domů, nechtělo se&nbsp;mi, raději jsem takhle stál v&nbsp;přítmí v&nbsp;koutku, tak jako v&nbsp;čítance jsme měli obrázek Osiřelo dítě, tak jsem stál, a&nbsp;nechtělo se&nbsp;mi&nbsp;domů, i&nbsp;když doma jsem měl všechno a&nbsp;teplo a&nbsp;gramofon, jistě tam zase je&nbsp;společnost krásných lidí, lidí z&nbsp;města, kteří večer se&nbsp;navštěvují a&nbsp;vedou řeči o&nbsp;divadle a&nbsp;kultuře a&nbsp;pijí pivo, a&nbsp;maminka už&nbsp;třikrát druhý den, když naši hosté vypili tři basy piva, tak ráno třikrát nadávala, protože někdo z&nbsp;hostů si&nbsp;spletl záchod se&nbsp;špižírnou a&nbsp;načural nám místo do&nbsp;klozetové mísy do&nbsp;kbelíku se&nbsp;sádlem… A&nbsp;maminka to&nbsp;ráno slila a&nbsp;večer jsem viděl, když přišla společnost, jak přinesla ten kbelík a&nbsp;podávala hostům nůž a&nbsp;čerstvý chleba a&nbsp;prosila, aby si&nbsp;každý podle chuti namazal chleba sádlem… a&nbsp;hosté si&nbsp;mazali chleba sádlem a&nbsp;pochutnávali si&nbsp;a&nbsp;říkali: „Kdepak, to&nbsp;je&nbsp;sádlo, to&nbsp;je&nbsp;poznat pivovarský krmení…“ A&nbsp;já jsem se&nbsp;na&nbsp;ně&nbsp;díval jako maminka a&nbsp;maminka jim pouze odváděla to, co&nbsp;jí&nbsp;udělali, ale já&nbsp;jsem to&nbsp;našim hostům přál, protože všichni mi&nbsp;byli protivní, byli příliš dokonalí, že&nbsp;jsem z&nbsp;nich měl komplex a&nbsp;nevěděl jsem, co&nbsp;jim mám říct, a&nbsp;červenal jsem se&nbsp;a&nbsp;mlčel jsem a&nbsp;nedostal ze&nbsp;mne nikdo ani slovo. Byli mi&nbsp;ti&nbsp;naši hosté k&nbsp;smíchu, teď když jsem se&nbsp;díval, jak kolem mne chodí tucet i&nbsp;víc těžkých mokrých bot, ová­zaných pytli a&nbsp;provazy, a&nbsp;viděl jsem, jak všichni naši hosté tam u&nbsp;nás přes štěpnici docela nablízku, jak tu&nbsp;samou chvíli, jak mají botičky akorát na&nbsp;míru, dokonce byla teď móda, že&nbsp;mužský mají mít malou nohu, často jsem viděl naše hosty jít takovou dálku z&nbsp;města kolem řeky přes pole, jak se&nbsp;opírají o&nbsp;pivovarskou zeď, zvedají nohu a&nbsp;shýbají se&nbsp;a&nbsp;mnou a&nbsp;prokrvují si&nbsp;botičku a&nbsp;prsty, které je&nbsp;bolí jen proto, že&nbsp;mají o&nbsp;číslo menší boty než nohy, ale byli elegantní… A&nbsp;řekl jsem strýčkovi: „Strýcu, přijdite zase k&nbsp;nám…“ Ale strýc mávl rukou: „Práce je&nbsp;předňéší, a&nbsp;co máš z&nbsp;teho!“ A&nbsp;ukázal, jak vzorně se&nbsp;narážejí karháky a&nbsp;jak se&nbsp;jeho paže s&nbsp;neztenčenou energií, jako by&nbsp;byl opilý, dere hákem a&nbsp;stahuje ledové táfle do&nbsp;šrotovníku. A&nbsp;šel jsem otevřenou branou, lucerny na&nbsp;rozích svítily, od&nbsp;řeky táhnul voňavý vítr přinášející oblevu, vlaky rachotily v&nbsp;dálce, jako by&nbsp;jely podle samotné pivovarské zdi… A&nbsp;vítr u&nbsp;sladovny se&nbsp;zvedl tak jako vždycky, fičel mu&nbsp;do&nbsp;zad tak, že&nbsp;jsem si&nbsp;na&nbsp;něj musel lehnout, kdybych se&nbsp;jen trošku víc předklonil, letěl bych a&nbsp;packal, až&nbsp;bych upadl, tak silný vítr tady byl, teď mi&nbsp;fičel kolem uší a&nbsp;brusle přehozené přes rameno mi&nbsp;ten vítr bral, že&nbsp;ode mne odstávaly… ale po&nbsp;několika metrech vítr přestal, jako když utne, a&nbsp;brusle zacinkaly vedle sebe a&nbsp;já jsem viděl rozsvícená okna deputátních bytů, nahlédnul jsem do&nbsp;kuchyně, ale u&nbsp;kuchyňských kamen stál tatínek, zamyšlený, zvolna a&nbsp;nepřítomně pil kávu, viděl jsem, jak plotna je&nbsp;plná hrníčků a&nbsp;kastrůlků, pak přišel pan řídící učitel a&nbsp;smál se&nbsp;a&nbsp;maminka stála ve&nbsp;veřejích vedoucích do&nbsp;pokojů a&nbsp;smála se&nbsp;taky a&nbsp;pak jsem viděl, jak na&nbsp;stole leží hadříky rozstříhané do&nbsp;čtverce, jak maminka i&nbsp;pan řídící učitel ty&nbsp;hadříky berou uprostřed a&nbsp;třepetají s&nbsp;nimi a&nbsp;pak je&nbsp;svazují nitěmi a&nbsp;namáčejí je&nbsp;do&nbsp;kastrůlků na&nbsp;plotně, pak z&nbsp;pokoje přišel ještě pan soudní rada a&nbsp;pan lékárník a&nbsp;všichni byli v&nbsp;dobré náladě, i&nbsp;tatínek se&nbsp;usmíval, pak mu&nbsp;dali ty&nbsp;hadříky a&nbsp;tatínek je&nbsp;převazoval, ohromně se&nbsp;všichni bavili tou prací, a&nbsp;já jsem si&nbsp;nedovedl vysvětlit, na&nbsp;co&nbsp;to&nbsp;všechno je? Co&nbsp;z&nbsp;toho bude? A&nbsp;pak jsem to&nbsp;viděl… maminka rozvazovala ty&nbsp;provázky a&nbsp;nitě, a&nbsp;když roztáhla ty&nbsp;hadříky, byly krásné jako křídlo motýla, jako paví oko, tak každý hadřík hrál modrými a&nbsp;zelenými a&nbsp;černými kovovými barvami… a&nbsp;naši hosté odnášeli ty&nbsp;batistové kapesníčky do&nbsp;pokoje, kam jsem neviděl… a&nbsp;tak jsem obešel deputátní byty a&nbsp;tiše šel zahrádkou, slyšel jsem, jak výtahy lednice teď zase drtí novou fůru ledu, světla žárovek hnaná podle lednice vzhůru ostře zařezávala hrany krovů té&nbsp;budovy, jako by&nbsp;tam vzadu u&nbsp;pivovaru hořelo, jako by&nbsp;to&nbsp;byl nějaký svatý obraz posledního soudu, tak ty&nbsp;žárovky vydávaly v&nbsp;noci zlověstné znamení hořící sírou a&nbsp;rtutí, že&nbsp;obrysy pivovaru a&nbsp;stíny se&nbsp;mi&nbsp;zdály zelené… avšak oknem jsem viděl do&nbsp;našeho bytu, jak na&nbsp;dlouhých šňůrách se&nbsp;suší stovky batistových šátků a&nbsp;maminka a&nbsp;hosté přinášejí z&nbsp;kuchyně další a&nbsp;další, něco tak nádherného jsem viděl v&nbsp;našem stavení, už&nbsp;se&nbsp;mi&nbsp;chtělo vejít a&nbsp;pomáhat, ale když jsem si&nbsp;vzpomenul na&nbsp;strýčka Pepina, omotaného šálami a&nbsp;s&nbsp;botama omotanýma pytlema a&nbsp;provazama, a&nbsp;na ostatní účastníky ledování, začal jsem se&nbsp;nepříjemné usmívat, jako bych začal chápat něco docela jinačího, než jsem viděl tam a&nbsp;tady, až&nbsp;jsem se&nbsp;otřásl tím tušením nějakého jinačího světa, světa, který je&nbsp;rozpůlen jako šat svatého Martina šavlí, ale přesto trvá a&nbsp;je vedle sebe tak jako batistové šátečky, které žehlil pan řídící učitel, když si&nbsp;napřed převázal maminčinu zástěrku, a&nbsp;promočené boty a&nbsp;šaty tam za&nbsp;pivovarem za&nbsp;lednicí, odkud pořád korečkový pás unášel vzhůru zvuk drceného ledu a&nbsp;světlo žárovek hnané do&nbsp;zsinalého tmavého nebe. A&nbsp;maminka přitlačila šicí stroj a&nbsp;změřila tatínkovi kalhoty, když mu&nbsp;brala míru v&nbsp;rozkroku, společnost řičela nadšením a&nbsp;dusila se&nbsp;smíchem, jen tatínek byl vážný a&nbsp;styděl se… a&nbsp;maminka dávala k&nbsp;sobě ty&nbsp;suché a&nbsp;vyžehlené batistové šátky a&nbsp;šicí stroj hrčel a&nbsp;společnost se&nbsp;dívala a&nbsp;hovořila, smáli se&nbsp;a&nbsp;popíjeli pivo, a&nbsp;maminka za&nbsp;chvíli vyhrčela dupáním do&nbsp;pedálu šicího stroje krásné kalhoty a&nbsp;pak změřila tatínkovu postavu, hruď a&nbsp;ruce, a&nbsp;šila a&nbsp;šila a&nbsp;pan řídící seděl na&nbsp;židli a&nbsp;rychlou jehlou sešíval rukáv k&nbsp;tělu a&nbsp;našíval bambule místo knoflíků, takové černé kaliny, a&nbsp;za hodinu se&nbsp;tatínek šel převléci, a&nbsp;když se&nbsp;vrátil, byl z&nbsp;něj harlekýn, dostal ještě černý přiléhavý baret s&nbsp;vysokým pštrosím pérem, maminka mu&nbsp;natáhla černé nové lakové střevíce s&nbsp;tou samou bambulí místo přezky a&nbsp;maminka ještě vystřihla z&nbsp;černé pásky čtvereček a&nbsp;přilípla jej tatínkovi na&nbsp;tvář a&nbsp;zapudrovala jej bílým pudrem, až&nbsp;tatínek kuckal… a&nbsp;všichni se&nbsp;podivovali, i&nbsp;já jsem se&nbsp;divil, jak tatínek je&nbsp;ne&nbsp;krásný, ale nejkrásnější ze&nbsp;všech mužských a&nbsp;přitom má&nbsp;o&nbsp;sobě představu, že&nbsp;je&nbsp;ošklivý, takový votrůček nekonečna. A&nbsp;pan řídící učitel přinesl se&nbsp;soudním radou z&nbsp;ložnice to&nbsp;oválné zrcadlo a&nbsp;tatínek, když se&nbsp;do&nbsp;něj podíval, tak jsem to&nbsp;viděl, to&nbsp;jsem byl teď celý já, tatínek si&nbsp;zrovna tak nevěřil, já&nbsp;jsem zrovna tak se&nbsp;bál na&nbsp;sebe podívat do&nbsp;zrcadla, a&nbsp;teď to&nbsp;musel tatínek vidět, a&nbsp;taky viděl, dlouze se&nbsp;na&nbsp;sebe díval, pak vztáhnul ruku, asi si&nbsp;nevěřil, že&nbsp;to&nbsp;je&nbsp;on, fandil jsem mu&nbsp;tady za&nbsp;oknem, jen se&nbsp;podívej pořádně na&nbsp;sebe, tatínku! A&nbsp;podívej se&nbsp;na&nbsp;ty&nbsp;ostatní naše hosty! A&nbsp;tatínek udělal pozici jako pravý harlekýn, zasmál se&nbsp;zdravým smíchem, poprvně, ač&nbsp;oblečen jako cirkusový šašek, sám sebe poznal, našel se. A&nbsp;zvedl nohu s&nbsp;pemskou a&nbsp;položil ji&nbsp;na&nbsp;stoličku, opřel se&nbsp;loktem o&nbsp;pokrčené koleno, do&nbsp;dlaně si&nbsp;položil obličej, a&nbsp;tak udělal zasmušilou postavu harlekýnovu, Harlekýnovy milióny… a&nbsp;maminka přinesla z&nbsp;chodby kbelík a&nbsp;dala jej pod tatínkova ústa na&nbsp;koberec, vypadalo to&nbsp;jako na&nbsp;bále, když harlekýnovi je&nbsp;na&nbsp;zvracení, tak špatně… všechno jsem viděl a&nbsp;chápal… a&nbsp;viděl jsem, jak společnost u&nbsp;nás dál žehlila a&nbsp;dál šila a&nbsp;dál hrčel šicí stroj, zatímco teď za&nbsp;ledárnou hrčel volný výtah korečků, už&nbsp;ani tříska ledu nebyla unášena vzhůru, teď jen šicí stroj jásavě vydával svůj tlukot pásů a&nbsp;nárazů součástek… i&nbsp;já jsem se&nbsp;uvolnil, moje stísněnost zmizela, tak jsem dovedl soucítit se&nbsp;strojem, že&nbsp;jsem se&nbsp;jím celé dnešní odpoledne stal, ale pak zhasla světla… a&nbsp;řemeny chladly a&nbsp;pan Vaňátko, noční hlídač, strhl mexikánku a&nbsp;odjistil si&nbsp;revolver, zbraně, ze&nbsp;kterých se&nbsp;nedalo střílet, a&nbsp;zvolna se&nbsp;svým psíčkem se&nbsp;míhal mezi stromy, aby celou noc v&nbsp;hrůze hlídal opravdové řemeny, protože ty&nbsp;stály padesát tisíc a&nbsp;pan Vaňátko podepsal tatínkovi, že&nbsp;by&nbsp;je&nbsp;musel zaplatit. Pak se&nbsp;na&nbsp;rohu sladovny objevila strýcova bílá námořní čepice, taková, jakou nosil pantáta Hans Albers, strýc oběma rukama si&nbsp;ji&nbsp;držel a&nbsp;zápasil s&nbsp;ní s&nbsp;větrem, nakonec přec přenesl tu&nbsp;svoji čepici do&nbsp;tišiny, viděl jsem, jak strýc přeskočil branku a&nbsp;utíkal, aby ještě stihl krásné slečny na&nbsp;Žofíně a&nbsp;zatančil si&nbsp;s&nbsp;nimi a&nbsp;podaroval je&nbsp;posledními dvěma desetikorunami, které si&nbsp;v&nbsp;sobotu dal do&nbsp;boty, aby mu&nbsp;je&nbsp;v&nbsp;neděli slečny nevzaly. A&nbsp;pak jsem vklouznul domů, vyčkal jsem v&nbsp;tichosti ve&nbsp;veřejích a&nbsp;vysvlékl jsem se&nbsp;a&nbsp;ulehl do&nbsp;postele, nikdo se&nbsp;po&nbsp;mně nesháněl, a&nbsp;pak se&nbsp;otevřely jakoby mým přáním dveře samy od&nbsp;sebe a&nbsp;já jsem se&nbsp;z&nbsp;peřin ze&nbsp;tmy díval do&nbsp;osvětlené řady pokojů a&nbsp;viděl jsem, jak hodinu za&nbsp;hodinou zpod prstů mé&nbsp;maminky ze&nbsp;šicího stroje vytékají další sešité batistové kalhoty a&nbsp;rukávy a&nbsp;dlouhé kabáty, viděl jsem, jak zručné mužské ruce neúnavně přišívají černé bambulky, a&nbsp;pořád další basy piva a&nbsp;neztenčená únava… a&nbsp;k&nbsp;půlnoci jsem viděl, jak nadšení společnosti nebralo konce, aby vyvrcholilo… A&nbsp;já jsem byl starý, já&nbsp;jsem měl najednou pocit, že&nbsp;jsem hrozně starý, starší než společnost mé&nbsp;maminky, že&nbsp;jsou to&nbsp;nějaké děti, které šijí panenkám šatičky… avšak když se&nbsp;společnost oblékla do&nbsp;kostýmů harlekýnů a&nbsp;všichni si&nbsp;nasadili černé těsné barety a&nbsp;nasadili si&nbsp;péra a&nbsp;sdostatek se&nbsp;zhlíželi v&nbsp;zrcadlech a&nbsp;v&nbsp;zrcadlech očí těch druhých a&nbsp;když se&nbsp;vynachválili, jak kostým jednoho druhému a&nbsp;všem navzájem sluší, a&nbsp;opravdu všem ty&nbsp;šaty slušely, zatleskal pan řídící učitel a&nbsp;dal pokyn a&nbsp;spo­lečnost si&nbsp;nasadila černé masky na&nbsp;nos, a&nbsp;když se&nbsp;zapudrovali, prohlásil pan řídící učitel, že&nbsp;se&nbsp;začne nastudovávat půlnoční scéna harlekýnů na&nbsp;sokolské šibřinky.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>