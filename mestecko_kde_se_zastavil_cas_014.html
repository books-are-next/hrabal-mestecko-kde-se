<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="10">
    <meta name="apple-mobile-web-app-capable" content="yes">
    <title>10</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="/assets/favicon.ico">
    <link rel="icon" type="image/png" sizes="16x16" href="/assets/favicon-16x16.png">
    <link rel="icon" type="image/png" sizes="32x32" href="/assets/favicon-32x32.png">
    <link rel="icon" type="image/png" sizes="48x48" href="/assets/favicon-48x48.png">
    <link rel="manifest" href="/assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Městečko, kde se zastavil čas">
    <link rel="apple-touch-icon" sizes="57x57" href="/assets/apple-touch-icon-57x57.png">
    <link rel="apple-touch-icon" sizes="60x60" href="/assets/apple-touch-icon-60x60.png">
    <link rel="apple-touch-icon" sizes="72x72" href="/assets/apple-touch-icon-72x72.png">
    <link rel="apple-touch-icon" sizes="76x76" href="/assets/apple-touch-icon-76x76.png">
    <link rel="apple-touch-icon" sizes="114x114" href="/assets/apple-touch-icon-114x114.png">
    <link rel="apple-touch-icon" sizes="120x120" href="/assets/apple-touch-icon-120x120.png">
    <link rel="apple-touch-icon" sizes="144x144" href="/assets/apple-touch-icon-144x144.png">
    <link rel="apple-touch-icon" sizes="152x152" href="/assets/apple-touch-icon-152x152.png">
    <link rel="apple-touch-icon" sizes="167x167" href="/assets/apple-touch-icon-167x167.png">
    <link rel="apple-touch-icon" sizes="180x180" href="/assets/apple-touch-icon-180x180.png">
    <link rel="apple-touch-icon" sizes="1024x1024" href="/assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Městečko, kde se zastavil čas">
    <meta property="og:title" content="Městečko, kde se zastavil čas">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Městečko, kde se zastavil čas">
    <meta property="og:image" content="/assets/cover-1200x620.png">
    <meta property="twitter:image" content="/assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./mestecko_kde_se_zastavil_cas_013.html">
    <link rel="next" href="./mestecko_kde_se_zastavil_cas_015.html">
    <meta name="nb-order" content="10">
    <link rel="self" href="mestecko_kde_se_zastavil_cas_014.html">
    <meta name="nb-identifier" content="hrabal-mestecko-kde-se-zastavil-cas-34a5708">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3718" data-nb-chars="21874">
    <nav role="doc-toc">
      <ul class="plain section">
        <li><a href="mestecko_kde_se_zastavil_cas_005.html">1</a></li>
        <li><a href="mestecko_kde_se_zastavil_cas_006.html">2</a></li>
        <li><a href="mestecko_kde_se_zastavil_cas_007.html">3</a></li>
        <li><a href="mestecko_kde_se_zastavil_cas_008.html">4</a></li>
        <li><a href="mestecko_kde_se_zastavil_cas_009.html">5</a></li>
        <li><a href="mestecko_kde_se_zastavil_cas_010.html">6</a></li>
        <li><a href="mestecko_kde_se_zastavil_cas_011.html">7</a></li>
        <li><a href="mestecko_kde_se_zastavil_cas_012.html">8</a></li>
        <li><a href="mestecko_kde_se_zastavil_cas_013.html">9</a></li>
        <li><a href="mestecko_kde_se_zastavil_cas_014.html">10</a></li>
        <li><a href="mestecko_kde_se_zastavil_cas_015.html">11</a></li>
        <li><a href="mestecko_kde_se_zastavil_cas_016.html">*&nbsp;*&nbsp;*</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">10</span></h1>
        <section>
          <p class="chunk" data-nb-ref-number="2" data-nb-words="1238" data-nb-chars="7102"><span class="idea" data-nb-ref-number="2" id="idea2" data-nb-words="1238" data-nb-chars="7102">Jednou se&nbsp;tatínek vrátil se&nbsp;strýcem bez hub, ale s&nbsp;ohromným nadšením. Druhý den tatínek koupil ty&nbsp;největší pneumatiky pro náklaďáky, naložil je&nbsp;na&nbsp;škodovku čtyřistatřicítku, vyndal zadní sedadla a&nbsp;uložil tam vercajk a&nbsp;montajzny i&nbsp;ten svůj šlapací soustruh, pak strýce Pepina, vzali s&nbsp;sebou jídlo na&nbsp;kolik dní a&nbsp;deky a&nbsp;vyjeli do&nbsp;lesa. Tatínek, když hledali včera ty&nbsp;houby, v&nbsp;křoví obje­vil nákladní auto značky White, což značí bílý, a&nbsp;ten náklaďák mu&nbsp;učaroval, byl sice bez pneumatik, už&nbsp;byl zarostlý od&nbsp;ostružin a&nbsp;maliní, kabinou dokonce prorůstala břízka, ale když tatínek zvedl kapotu, tak ustrnul. Motor byl netknutý, protože byl chromovaný nebo z&nbsp;nějaké speciální oceli, to&nbsp;nebyl motor, to&nbsp;byla celá strojovna, a&nbsp;když se&nbsp;podíval na&nbsp;šasi, shledal, že&nbsp;to&nbsp;auto má&nbsp;převody na&nbsp;každé kolo, a&nbsp;tak se&nbsp;strýcem Pepinem vyheverovali kolo po&nbsp;kole, na&nbsp;disky nasadili pneumatiky, a&nbsp;když se&nbsp;auto postavilo na&nbsp;nohy, tak tatínek rozmontoval karburátor, pak rozdělovač, strýc už&nbsp;zase všechno viděl jakoby ve&nbsp;vodě, tak tatínek mu&nbsp;dal ohmatat každou součástku a&nbsp;strýc přikyvoval spokojeně. Pak tatínek ještě sundal hlavu motoru a&nbsp;zajásal, motor nebyl ani zadřený, ale pořád naolejovaný, jako by&nbsp;včera přestal pracovat… A&nbsp;pak tatínek zkontroloval stav benzínu, dolil z&nbsp;kanystrů a&nbsp;nasadil startovací kliku, a&nbsp;když zatočil jednou, zvolna si&nbsp;natočil motor, aby měl sdostatek směsi a&nbsp;byl v&nbsp;horní úvrati, a&nbsp;pak zabral a&nbsp;motor nastartoval a&nbsp;tatínek běhal lesem a&nbsp;křičel a&nbsp;zpíval a&nbsp;strýc Pepin odkašlal, chtěl taky zpívat vysoké cé, ale hlas mu&nbsp;selhal, chtěl taky s&nbsp;bratrem a&nbsp;jen bratrovi pro radost zatančit, ale zamotal se&nbsp;a&nbsp;upadl do&nbsp;maliní a&nbsp;ostružin. A&nbsp;tatínek se&nbsp;posadil do&nbsp;kabiny, šlápnul na&nbsp;plyn a&nbsp;motor zahřměl, vydal radostný hlas, veselý a&nbsp;bílý zpěv motoru, pak tatínek vystříhal březové kmínky, a&nbsp;už řídil obrátky motoru přívodem plynu v&nbsp;motoru… A&nbsp;pak zasedl do&nbsp;kabiny řidiče, přidal plyn, opatrně a&nbsp;s&nbsp;úzkostí sešlápl spojku, zařadil rychlost, a&nbsp;když pouštěl spojku, čelo se&nbsp;mu&nbsp;orosilo, ale white se&nbsp;nejen rozjel, nejen zabral, ale celý ten lesíček, kterým byl obrostlý, táhnul s&nbsp;sebou a&nbsp;nemilosrdně jej roztrhal, hravě utrhl všechny ty&nbsp;stonky a&nbsp;kořeny, které ve&nbsp;stovkách a&nbsp;s&nbsp;ohromnou chutí jej obrostly, a&nbsp;nebál se&nbsp;ten motor ani močálu, tatínek křičel a&nbsp;strýc, kterého si&nbsp;posadil vedle sebe, tak taky chtěl něco radostného zakřičet, aby bratrovi udělal radost, ale nevydal ani hlásku. A&nbsp;tatínek byl tak nadšený, že&nbsp;posadil vedle sebe těsně Pepina a&nbsp;dal mu&nbsp;volant, otevřel dveře a&nbsp;vyskočil z&nbsp;kabiny, strýc Pepin se&nbsp;jen držel volantu a&nbsp;byl oněmělý hrůzou a&nbsp;pak i&nbsp;tou důvěrou, kterou jej poctil brácha, že&nbsp;mu&nbsp;svěřil řízení vozu, ono se&nbsp;nemohlo nic stát, protože white se&nbsp;dral mýtinou zvolna a&nbsp;skoro krokem… A&nbsp;tatínek se&nbsp;díval zezadu na&nbsp;sajtnu, pak předběhl whita a&nbsp;zepředu se&nbsp;díval, jako by&nbsp;byl cizí, jako by&nbsp;viděl náklaďák poprvně, a&nbsp;pokaždé, ať&nbsp;se&nbsp;díval na&nbsp;whita ze&nbsp;všech stran a&nbsp;úhlů, pokaždé viděl, že&nbsp;tenhle náklaďák je&nbsp;krásný vůz, obzvláště když mu&nbsp;nechá udělat nové dubové sajtny. A&nbsp;v&nbsp;tu chvíli ucítil, že&nbsp;celý život žil jen pro tuhle chvíli, vlastně to, že&nbsp;byl účetní a&nbsp;pak správce a&nbsp;nakonec ředitel pivovaru, to&nbsp;že&nbsp;byl omyl, že&nbsp;vlastně od&nbsp;začátku měl být šoférem z&nbsp;povolání, že&nbsp;ta&nbsp;jeho láska k&nbsp;motorům teď nabyla na&nbsp;profesionálnosti zrovna tak, jako by&nbsp;někdo třicet let si&nbsp;psal po&nbsp;práci jako koníček básničky a&nbsp;povídky do&nbsp;šuplíku a&nbsp;pak se&nbsp;odhodlal přerušit práci, odejít z&nbsp;ní a&nbsp;nedělat nic jiného než to, k&nbsp;čemu se&nbsp;cítil, že&nbsp;je&nbsp;povolán. A&nbsp;tak tatínek s&nbsp;whitem vyjel na&nbsp;silnici, zastavil, pak se&nbsp;vrátil pro škodovku 430 a&nbsp;dojel s&nbsp;ní za&nbsp;whita, ve&nbsp;kterém seděl strýc Pepin a&nbsp;držel se&nbsp;křečovitě volantu, pak tatínek zase ujel whitem kilometr a&nbsp;zase se&nbsp;vrátil pro svůj vůz a&nbsp;tak po&nbsp;kouskách vjel tatínek do&nbsp;dvora… a&nbsp;v&nbsp;noci nemohl spát, každou chvíli se&nbsp;budil a&nbsp;chodil s&nbsp;baterkou se&nbsp;dívat na&nbsp;náklaďák, zvedl kapotu a&nbsp;znovu si&nbsp;prohlížel motor a&nbsp;nevycházel z&nbsp;nadšení. Ráno hned šel na&nbsp;národní výbor a&nbsp;hlásil tam, co&nbsp;našel, a&nbsp;od fondu národní obnovy koupil ten náklaďák za&nbsp;deset tisíc korun z&nbsp;vázaného vkladu. A&nbsp;hned se&nbsp;dal do&nbsp;nových sajten a&nbsp;za měsíc se&nbsp;tatínek přihlásil, že&nbsp;bude rozvážet whitem zeleninu, že&nbsp;má&nbsp;malinkou penzi. A&nbsp;tak tatínek rozvážel zeleninu, jako závozník jezdil s&nbsp;ním strýc Pepin, to&nbsp;vždycky, když přijeli na&nbsp;pole nebo do&nbsp;skladu zeleniny, tak se&nbsp;optali: „Kdepak máte závozníka?“ A&nbsp;tatínek poprosil, aby pomohli vyndat z&nbsp;kabiny strýce Pepina, vynášeli jej, a&nbsp;když viděli, jak strýc Pepin sice unese bedny se&nbsp;zeleninou, ale kolikrát místo k&nbsp;autu došel s&nbsp;bednou vedle, mimo náklaďák, tak strýce zase naložili zpátky do&nbsp;kabiny a&nbsp;pomohli sami, protože jak pak viděli tatínkovo auto a&nbsp;strýce Pepina jako závozníka, tak dělníci ze&nbsp;skladu řekli, my&nbsp;chceme být dřív hotovi, raději strýce nechte v&nbsp;autě… A&nbsp;tak tatínek zavřel sajtny, ještě nahoru mu&nbsp;vyhazovali bedny, tatínek pak pečlivě převázal náklad provazy a&nbsp;s&nbsp;velkým smíchem zasedl za&nbsp;volant, dodací listiny uložil do&nbsp;boční kapsy a&nbsp;na nic se&nbsp;tak netěšil, jak pojede náklaďákem do&nbsp;cizích měst, přes kopce a&nbsp;hory, a&nbsp;naslouchal, jak white si&nbsp;vykračuje, a&nbsp;cestou tatínek zpíval a&nbsp;strýc Pepin mečel s&nbsp;ním. A&nbsp;zase když dojeli na&nbsp;místo určení, tak tatínek zacouval na&nbsp;rampu nebo ke&nbsp;skladišti, když se&nbsp;tatínka optali, máte s&nbsp;sebou závozníka, tatínek řekl, že&nbsp;ano, ale aby mu&nbsp;pomohli závozníka sundat, a&nbsp;když strýce Pepina sundali a&nbsp;když uviděli, jak je&nbsp;zbědovaný, tak raději strýce naložili nazpátek nebo jej posadili do&nbsp;židle a&nbsp;sami skládali bedny, protože všichni chtěli být s&nbsp;nákladem brzy hotovi. Tak tatínek vozil zeleninu, pak vozil až&nbsp;na&nbsp;Moravu kamna, nic tatínka nemohlo zdolat, tak nějak čas, který šel proti němu, teď mu&nbsp;pomohl na&nbsp;nohy, tatínek, jako by&nbsp;tak, jak narůstaly roky, tak se&nbsp;vlastně odpočítávaly, nabýval zase sílu, kterou měl zamlada, a&nbsp;narostly mu&nbsp;svaly a&nbsp;hřbet a&nbsp;ruce měl jako lopaty a&nbsp;prsty od&nbsp;sebe, a&nbsp;když ruku zavřel, tak se&nbsp;z&nbsp;ní stala dělnická pěst, zrovna taková, jako byla na&nbsp;plakátech. Tatínek taky, tak jak dřív Pepin, začal vypravovat groteskní příhody ze&nbsp;svého mládí, křičel a&nbsp;jásal, když vyprávěl, tak jako křičíval, když vyprávěl, strýc Pepin, který však byl už&nbsp;tak zbědovaný, že&nbsp;se&nbsp;jen usmíval, a&nbsp;vlastně tatínek pak na&nbsp;to&nbsp;přišel, že&nbsp;aby strýc Pepin nemusel křičet a&nbsp;jásat, tak otázkami a&nbsp;schválně špatně kladenými větami rozčiloval tatínka, takže tatínek křičel zrovna tak jako strýc Pepin po&nbsp;čtvrtstoletí, když přišel do&nbsp;pivovaru na&nbsp;čtrnáct dní. I&nbsp;s&nbsp;tím viděním to&nbsp;nebylo tak špatné, to&nbsp;kolikrát tatínek řekl: „Copak to, Jožko, támhle jede?“ A&nbsp;strýc Pepin řekl: „Bába na&nbsp;kole.“ A&nbsp;tatínek řekl: „A&nbsp;co to&nbsp;veze na&nbsp;řídítkách, chomout?“ A&nbsp;strýc potichu se&nbsp;rozkřičel: „Co to&nbsp;plantáš, to&nbsp;tam veze pohřební věnec.“ A&nbsp;tatínek řekl: „A&nbsp;co to&nbsp;je&nbsp;na&nbsp;tý&nbsp;stuze napsaný? Spi sladce?“ Ale strýc Pepin se&nbsp;zadíval a&nbsp;řekl: „Ale jak to&nbsp;čteš, co&nbsp;seš tak hlópé jako dopoledne vo&nbsp;zkóškách! Tam stojí Poslední sbohem…“ A&nbsp;pak si&nbsp;tatínek vzdychnul a&nbsp;strýc Pepin si&nbsp;štrikoval prstíčky, protože věděl, že&nbsp;ne&nbsp;nevidí, ale teď dokázal, že&nbsp;vidí, vidí až&nbsp;moc dobře. Ale strýc Pepin se&nbsp;rozhodl, že&nbsp;vidí špatně, a&nbsp;tak špatně viděl. Tatínek mu&nbsp;dal podepsat gratulaci sestřenici k&nbsp;narozeninám, ale strýc ji&nbsp;podepsal vedle na&nbsp;stůl, na&nbsp;vikslajvantový ubrus.</span></p>
          <p class="chunk" data-nb-ref-number="3" data-nb-words="1467" data-nb-chars="8728"><span class="idea" data-nb-ref-number="3" id="idea3" data-nb-words="1467" data-nb-chars="8728">A&nbsp;tak se&nbsp;překulilo jaro a&nbsp;tatínek zase rozvážel sodovky a&nbsp;limonády. A&nbsp;v&nbsp;máji vyjeli s&nbsp;osvěžujícími nápoji do&nbsp;sousedního městečka, kde byla slavnost odhalení pomníku slavnému generálovi, ale tatínek, když vyjel, tak musel měnit pneumatiku, a&nbsp;tak se&nbsp;zpozdil. Když se&nbsp;strýcem Pepinem přijeli k&nbsp;městečku, zastavil je&nbsp;poručík dělostřelectva a&nbsp;oznámil tatínkovi, aby počkali, že&nbsp;za&nbsp;deset minut začne dělostřelecká slavnostní salva z&nbsp;příkopu jako zahájení stržení rochetky z&nbsp;pomníku. Ale tatínek řekl, že&nbsp;za&nbsp;pár minut musí projet kolem té&nbsp;dělostřelecké baterie, že&nbsp;veze právě na&nbsp;tu&nbsp;slavnost osvěžující nápoje a&nbsp;je už&nbsp;tak pozdě dopoledne a&nbsp;jistěže školní mládež, která bude na&nbsp;otevření pomníku, že&nbsp;je&nbsp;žíznivá tak jako každá mládež na&nbsp;celém světě. A&nbsp;tak poručík dělostřelectva ještě jednou se&nbsp;rádiem spojil s&nbsp;náměstím městečka a&nbsp;tam mu&nbsp;řekli, že&nbsp;nákladní auto s&nbsp;osvěžujícími nápoji může projet, protože má&nbsp;dostatek času. A&nbsp;tatínek zasalutoval a&nbsp;white se&nbsp;rozjel, pomalu jel a&nbsp;tatínek viděl v&nbsp;příkopě děla, stodvaadvacítky, sedm dělostřelců tvořilo obsluhu, a&nbsp;tak minul první dělo, když minul druhé dělo, viděl, jak ve&nbsp;slunci nabíječ s&nbsp;nábojem stojí u&nbsp;samého děla, u&nbsp;třetího tatínek si&nbsp;všimnul, jak pomocníci už&nbsp;klečí u&nbsp;lafety děla a&nbsp;pevněji připoutávají je&nbsp;k&nbsp;zemi… A&nbsp;white začal poprvně v&nbsp;životě prskat, jistě smítko v&nbsp;karburátoru, a&nbsp;tatínek se&nbsp;polekal a&nbsp;strýc Pepin řekl: „Aby to&nbsp;tak chcíplo, eště sedum děl je&nbsp;před nama!“ A&nbsp;white se&nbsp;zastavil… a&nbsp;tatínek dostal z&nbsp;toho revma, teď zase tatínek by&nbsp;potřeboval, aby mu&nbsp;někdo nahřál letkulmou klouby, a&nbsp;nejen v&nbsp;kolenou, ale i&nbsp;klouby v&nbsp;pažích, držel se&nbsp;volantu a&nbsp;viděl, jak poručík dával tatínkovi zdálky znamení, aby zmizel, takhle dělal na&nbsp;něj: kšá, kšá! Jako nějaké slepice vyháněl poručík whita a&nbsp;tatínek se&nbsp;překonal a&nbsp;vyskočil, zvedl kapotu a&nbsp;pak se&nbsp;vrátil pro šroubovák a&nbsp;klíče a&nbsp;rychlými pohyby uvolňoval karburátor, a&nbsp;když tatínek vyšrouboval plovákovou komoru a&nbsp;odjistil trysku a&nbsp;profoukl ji, viděl, jak poručík naslouchal rádiu a&nbsp;pak jediným pohybem ruky zatratil tatínka, podíval se&nbsp;na&nbsp;hodinky, zvedl ruku a&nbsp;díval se&nbsp;na&nbsp;náramkové hodinky a&nbsp;dělostřelci všichni byli v&nbsp;soustředění, někteří vojáci si&nbsp;zacpávali uši… A&nbsp;pak poručík dal do&nbsp;slunečného dopoledne pohybem ruky povel a&nbsp;první salva vystřelila a&nbsp;tatínek tou první salvou viděl, jak z&nbsp;boku whita se&nbsp;vyrvaly sajtny a&nbsp;smetly všechny sodovky a&nbsp;tříšť skla jako sněhová metelice se&nbsp;nesla do&nbsp;dálky krajinou a&nbsp;třpytila se&nbsp;a&nbsp;tatínek cítil, jak náraz vzduchu utrhl kapotu, a&nbsp;to byla asi jeho záchrana, protože na&nbsp;té&nbsp;kapotě jako na&nbsp;nějakých sloních uších tatínek letěl nad zrajícím polem, tak jako lítal vzduchem o&nbsp;poutích pan Jirout, ten sladovník, který zamlada dával se&nbsp;o&nbsp;posvíceních vystřelovat z&nbsp;děla, a&nbsp;když síla vzduchu utichla, tak tatínek na&nbsp;té&nbsp;kapotě přistál, připlachtil na&nbsp;okraj příkopu, ale pořád držel karburátor, a&nbsp;pak byl zasypán sprškou skel a&nbsp;sklíček… a&nbsp;pak druhá rána salvy otočila si&nbsp;whita a&nbsp;smetla zbylé bedny s&nbsp;již roztříštěnou sodov­kou a&nbsp;nad tatínkem letěly utržené sajtny… a&nbsp;pak další rány, tatínek měl čas vystrčit hlavu, aby viděl, jak pokaždé white je&nbsp;o&nbsp;kus dál a&nbsp;jinak natočen a&nbsp;každou ranou je&nbsp;ho&nbsp;míň, a&nbsp;tak tatínek se&nbsp;snažil prokouknout prachem, co&nbsp;se&nbsp;stalo se&nbsp;strýcem Pepinem… a&nbsp;když se&nbsp;svezl do&nbsp;příkopu, tatínek viděl, že&nbsp;v&nbsp;křoví trnek a&nbsp;šípkových růží na&nbsp;sedadle z&nbsp;whita sedí strýc Pepin, který tak jak on&nbsp;proletěl asi vzduchem a&nbsp;přistál na&nbsp;pérujících křoviskách, a&nbsp;po každém nárazu dělostřelecké slavnostní palby se&nbsp;keře zatřásly průvanem vichru a&nbsp;strýc se&nbsp;houpal jako v&nbsp;starém houpacím proutěném kočárku. A&nbsp;pak slavnostní zahájení odhalování pomníku na&nbsp;náměstí v&nbsp;městečku začalo projevem, který amplióny byl vysílán ze&nbsp;všech megafonů umístěných nejen na&nbsp;sloupech u&nbsp;vstupních silnic, ale i&nbsp;tady na&nbsp;několika švestkách, a&nbsp;slavnostní hlas nadšeně líčil a&nbsp;popisoval slavnou stránku ze&nbsp;života generála… A&nbsp;poručík přiběhl, a&nbsp;když viděl, že&nbsp;tatínek má&nbsp;jen stržený kabát a&nbsp;roztržené kalhoty a&nbsp;strýc Pepin se&nbsp;houpe pořád na&nbsp;sedadle v&nbsp;náručí křoví, rozhodil rukama a&nbsp;tatínek pravil, to&nbsp;že&nbsp;je&nbsp;vis major, protože poprvně za&nbsp;dva roky, poprvně karburátor zafixloval a&nbsp;to je&nbsp;ohromný úspěch, i&nbsp;když… řekl tatínek žalně a&nbsp;ukázal na&nbsp;trosky a&nbsp;vrak náklaďáku, který náporem vzduchu byl odnesen až&nbsp;na&nbsp;pole… a&nbsp;to už&nbsp;dělostřelci, každý z&nbsp;jedné strany, nesli v&nbsp;křesle strýce Pepina, který vypadal jako pořádný pomník českého spisovatele, a&nbsp;naložili strýce na&nbsp;vojenské auto. Když za&nbsp;pár minut dojeli na&nbsp;náměstí, tak pomník ještě pořád byl zahalený, teď z&nbsp;podloubíčka a&nbsp;z&nbsp;domů vycházeli slavnostně oblečení vojáci a&nbsp;občané, opatrně vyběhly děti v&nbsp;košilkách a&nbsp;šátcích a&nbsp;dláždění náměstíčka všude kolem sochy se&nbsp;třpytilo třískami a&nbsp;tříští a&nbsp;kousky z&nbsp;lahví osvěžujících limonád a&nbsp;nápojů, které dělostřeleckou palbou jako spršku průvan a&nbsp;vichr donesly až&nbsp;sem, a&nbsp;několik čel bylo poďobáno a&nbsp;sestřičky přilepovaly flastry a&nbsp;zavazovaly šrámy… A&nbsp;tak se&nbsp;stalo, že&nbsp;hudba hrála hymnu a&nbsp;starosta zatáhl za&nbsp;provázek, a&nbsp;tak jak plátno se&nbsp;vezlo dolů, tak vzhůru se&nbsp;tyčila a&nbsp;stoupala socha generála a&nbsp;vojsko salutovalo, a&nbsp;strýce Pepina vojáci položili na&nbsp;prkna na&nbsp;kozách jakéhosi stánku s&nbsp;plaketami a&nbsp;upomínkovými předměty, aby salutovali při hymně taky… ale strýc Pepin se&nbsp;naklonil a&nbsp;spadl i&nbsp;s&nbsp;křeslem, jehož kovový podstavec vydal ohromnou ránu, avšak nikdo mu&nbsp;nemohl ani pomoci, ani něco dělat, protože při hymně musí všichni vzdávat počestnost. A&nbsp;navíc vojenský pásový traktor dovlekl na&nbsp;náměstí roztřískaného whita, který šmajdal na&nbsp;všechna kola tak, že&nbsp;zatímco dohrávala hymna, pásový traktor zastavil, vojáci salutovali, ale white s&nbsp;ohromným rachotem ocele a&nbsp;železa o&nbsp;dláždění náměstíčka se&nbsp;propadl a&nbsp;zhroutil jako nějaké předpotopní zvíře, nějaký raněný mastodont, příšera z&nbsp;Lochness. A&nbsp;ještě jednou těžiště whitu nedalo pokoj, ještě několik dekagramů jeho váhy převažovalo na&nbsp;jednu stranu natolik, že&nbsp;se&nbsp;obrátil na&nbsp;záda a&nbsp;vysypal s&nbsp;řinčením poslední tříšť a&nbsp;poslední zbytky lahví, které zůstaly vězet na&nbsp;dně a&nbsp;v&nbsp;šasi a&nbsp;v&nbsp;štěrbinách motoru. A&nbsp;dohrávala hymna a&nbsp;ti, kteří už&nbsp;byli pozobaní sklem, se&nbsp;neubránili, a&nbsp;když viděli ten druhý pomník v&nbsp;dolním konci náměstí, rozprchli se&nbsp;do&nbsp;uliček a&nbsp;podloubí a&nbsp;chodeb. Pak tatínka i&nbsp;whita odtáhli vojáci, už&nbsp;ne&nbsp;po&nbsp;vlastní ose, ale na&nbsp;trajleru až&nbsp;domů. A&nbsp;stáhli ten bojový náklaďák na&nbsp;dvůr hned vedle škodovky, přinesli strýce Pepina, pořád sedícího na&nbsp;sedátku z&nbsp;kabiny náklaďáku, a&nbsp;že tatínek měl vyraženou maličko nohu z&nbsp;kyčle, tak snesli tatínka na&nbsp;kapotě, na&nbsp;které plachtil krajem, a&nbsp;tatínek pořád držel karburátor… A&nbsp;tak tatínek už&nbsp;se&nbsp;nikdy nedal dohromady, protože už&nbsp;nikdy nemohl dát dohromady náklaďák značky White, strýc Pepin seděl u&nbsp;něj, tatínek tyčil nad troskami aut radostné perspektivy, až&nbsp;do&nbsp;kastlí se&nbsp;dá&nbsp;několik tisíc, tak zase motory budou burácet a&nbsp;zase nákladní auto white bude rozvážet zeleninu a&nbsp;zase si&nbsp;škodovkou vyjedou do&nbsp;rodného městečka… Tak jednou tatínek si&nbsp;vyšel za&nbsp;šraňky k&nbsp;bednáři pro dubové trámečky a&nbsp;tam se&nbsp;zastavil a&nbsp;díval se&nbsp;chvíli, jak natěrač natírá pruhy na&nbsp;šraňku, avšak jen začal natírat, tak šraňky stoupaly vzhůru na&nbsp;volno. Natěrač přistavil štafle, vystoupil na&nbsp;ně&nbsp;a&nbsp;natíral ze&nbsp;štaflí šraňky dál, ale barva mu&nbsp;na&nbsp;štětci došla, tak natěrač sestoupil, vzal kbelík a&nbsp;vytáhl jej na&nbsp;štafle a&nbsp;pověsil na&nbsp;háček, a&nbsp;když namočil štětec a&nbsp;sotva začal, šraňky šly zase dolů… natěrač se&nbsp;rozhlídnul a&nbsp;nikdo se&nbsp;nedíval, jedině tatínek se&nbsp;usmál, a&nbsp;natěrač docela klidně sestoupil ze&nbsp;štaflí, když napřed sundal kbelík s&nbsp;barvou a&nbsp;namočil štětec. Ale sotva začal natírat druhý černý pruh, tak najednou šraňky šly zase nahoru, tak natěrač stál, ze&nbsp;štětce mu&nbsp;kapala barva, čekal, ale nedočkal se, tak zase vylezl na&nbsp;štafle, ale došla mu&nbsp;barva ve&nbsp;štětci, a&nbsp;tak sestoupil dolů, a&nbsp;když vytáhl kbelík nahoru a&nbsp;zavěsil kbelík na&nbsp;háček, šraňky šly dolů, že&nbsp;natěrač neudělal ani jediný štráfek… Nikdo si&nbsp;toho nevšiml, jediný tatínek, který už&nbsp;viděl spiknutí osudu, usmál se, ale ještě nevěděl, co&nbsp;to&nbsp;znamená i&nbsp;pro něj. A&nbsp;tak když za&nbsp;šraňkami se&nbsp;tatínek z&nbsp;bednářské dílny díval dál na&nbsp;ty&nbsp;šraňky, jak střídavě se&nbsp;vztyčovaly, jak projížděl vlak, jak šibovaly lokomotivy a&nbsp;nákladní vlaky a&nbsp;jak natěračský mistr čím dál, místo aby se&nbsp;zlobil, tím byl klidnější, když vylezl na&nbsp;štafle a&nbsp;šraňky mu&nbsp;šly dolů, pokaždé zapomněl na&nbsp;kbelík, ale trpělivě se&nbsp;pro něj vrátil, aby po&nbsp;několika tazích štětce šraňky mu&nbsp;opět od&nbsp;štětce odešly a&nbsp;musel rozházet pracovní postup… tak tatínek uviděl symbol sebe sama, nalezl v&nbsp;tom natírání šraňků svůj osud, obraz svého osudu, s&nbsp;chutí čekal a&nbsp;dočkal se, když natěračský mistr natíral a&nbsp;natřel jen jeden jediný černý štráf. A&nbsp;tak tatínek vyměňoval trámečky a&nbsp;trámy a&nbsp;fošny, aniž si&nbsp;všímal, že&nbsp;náklaďák white má&nbsp;zlámané osy a&nbsp;rozbitý motor, že&nbsp;každé kolo má&nbsp;roztříštěné soukolí a&nbsp;brzdové bubny, soustřeďoval se&nbsp;na&nbsp;maličkosti a&nbsp;nechtěl myslit na&nbsp;to&nbsp;podstatné.</span></p>
          <p class="chunk" data-nb-ref-number="4" data-nb-words="1012" data-nb-chars="6042"><span class="idea" data-nb-ref-number="4" id="idea4" data-nb-words="1012" data-nb-chars="6042">Ten čas lékař prohlásil, že&nbsp;strýc Pepin musí mít pohyb, jináč že&nbsp;přestane chodit vůbec, a&nbsp;tak tatínek dopoledne postavil strýce k&nbsp;pumpě a&nbsp;prosil jej, aby napumpoval sud vody, dvouhektolitrový sud vody, strýc pumpoval a&nbsp;tatínek zatím spravoval auta, ze&nbsp;dvora se&nbsp;ozývaly pravidelné nárazy pumpovací páky o&nbsp;litinové hrdlo a&nbsp;hrkot čerstvé studniční vody a&nbsp;strýc Pepin každou chvíli chodil a&nbsp;sahal do&nbsp;sudu, jestli už&nbsp;voda stoupá, a&nbsp;když nahmatal vodu, tak se&nbsp;usmíval a&nbsp;pumpoval dál, sousedé chodili tak jako dřív, kladli strýci otázky a&nbsp;strýc mávl rukou a&nbsp;stál ve&nbsp;slunci a&nbsp;pumpoval, bavil se&nbsp;stoupající čerstvou vodou z&nbsp;útrob země, a&nbsp;když nasahal, že&nbsp;je&nbsp;sud plný, to&nbsp;bývalo odpoledne, tak šoupal nohama, jakoby spoutanýma nohama se&nbsp;šoural na&nbsp;dvůr, hmatal zeď, a&nbsp;když ji&nbsp;nahmatal, tak podle ní&nbsp;došel až&nbsp;na&nbsp;dvůr a&nbsp;hlásil, že&nbsp;sud je&nbsp;už&nbsp;plný. Tatínek večer vodu rozlil po&nbsp;zahradě, a&nbsp;když pršelo, tak navrtal večer sud a&nbsp;nechal vytéct vodu a&nbsp;zatloukl díru kolíčkem. Tak bratři pracovali, ale výsledek jejich práce už&nbsp;byl stejný jako obsah sudu, už&nbsp;začínal nemít smysl, tak ostatně jako celý ten čas, který se&nbsp;zastavil nejen na&nbsp;kostelní věži pochroumanými hodinami, které přestaly jít a&nbsp;nikdo je&nbsp;nespravoval, ale ten čas kolem se&nbsp;zvolna zastavoval, někde se&nbsp;už&nbsp;zastavil docela, zatímco jiný čas, čas jiných lidí byl plný elánu a&nbsp;nového úsilí a&nbsp;snažení, avšak strýc Pepin i&nbsp;Francin už&nbsp;o&nbsp;tom nevěděli, už&nbsp;se&nbsp;nestarali ani o&nbsp;to, že&nbsp;se&nbsp;zastavil čas trhů na&nbsp;dobytek, zastavil se&nbsp;čas jarmarků a&nbsp;předvánočních trhů, že&nbsp;se&nbsp;vytratil čas dopoledních nedělních a&nbsp;každovečerních korz, že&nbsp;politické strany už&nbsp;nekonaly výlety do&nbsp;lesíků, výlety spojené s&nbsp;tombolami a&nbsp;šatlavami a&nbsp;střelnicemi, že&nbsp;odešly šibřinky a&nbsp;slavnostní bály a&nbsp;selské jízdy na&nbsp;koních, už&nbsp;odešly mumraje a&nbsp;alegorické průvody a&nbsp;zimní průvody Bakchuse o&nbsp;masopustu, už&nbsp;přestaly okrašlovací spolky soutěžit o&nbsp;nejkrásnější okna v&nbsp;městečku, už&nbsp;nehrálo pět divadel a&nbsp;ze dvou biografů už&nbsp;hrál jen jeden. Odešel i&nbsp;čas sokolských akademií a&nbsp;letních cvičišť, kde ve&nbsp;čtyři hodiny odpoledne nastupovali žáci a&nbsp;žákyně a&nbsp;pak dorostenci a&nbsp;dorostenky, odešel čas podvečerních cvičení mužů a&nbsp;žen, v&nbsp;městečku už&nbsp;nikdo nedal dohromady symfonický orchestr ani zpěvácký spolek, vytratili se&nbsp;i&nbsp;penzisté chodící v&nbsp;průvodech po&nbsp;městských sadech, zmizel i&nbsp;čas milenců za&nbsp;večerních procházek podle řeky a&nbsp;v&nbsp;lesících, zastavil se&nbsp;čas abiturientských věnečků, už&nbsp;ani v&nbsp;jediné hospodě nebyla dámská obsluha, odešly s&nbsp;časem i&nbsp;slavné městské jaterničky a&nbsp;slavné buřty, které přinášeli pomocníci ve&nbsp;čtyři odpoledne do&nbsp;hostince a&nbsp;mariášníci odkládali karty a&nbsp;kupovali si&nbsp;dva buřty s&nbsp;houskou, odešel čas zpívání při truhlářské práci a&nbsp;sladování, okny nezazníval ani jediný ariston, všechno to&nbsp;staré spojené se&nbsp;starou dobou proti toku ručiček odešlo spát, nebo jako by&nbsp;mu&nbsp;uvázlo sousto v&nbsp;hrdle, zadávilo se&nbsp;a&nbsp;zvolna zmíralo, starý čas se&nbsp;zastavil tak jako Šípková Růženka, která snědla otrávené jablko a&nbsp;princ nepřicházel a&nbsp;přijíti už&nbsp;ani nemohl, protože stará společnost už&nbsp;neměla sílu a&nbsp;odvahu, a&nbsp;tak nastala doba velikých plakátů a&nbsp;velikých schůzí, ve&nbsp;kterých se&nbsp;hrozilo pěstí proti všemu starému, a&nbsp;ti, kteří žili tím starým časem, byli doma tiší a&nbsp;živili se&nbsp;vzpomínkou… Tatínka pak začal rozčilovat ten zvuk pumpy, to&nbsp;ne­ustálé ťukání ramena pumpy o&nbsp;litinové hrdlo, začal litovat strýce i&nbsp;sám sebe, protože to, že&nbsp;strýc napumpoval dva hektolitry vody, které večer tatínek potají vypustil, začalo světlat tatínkovi jako symbol toho, co&nbsp;dělal i&nbsp;on sám… A&nbsp;tak ne&nbsp;jako náhražku, ale jako tišší prostředek, kterak strýce Pepina udržet při pohybu, a&nbsp;tedy při životě, tak tatínek přinesl ty&nbsp;dvě ohromné duše z&nbsp;pneumatik whita a&nbsp;ráno našrouboval do&nbsp;ventilku pumpu a&nbsp;strýc celé dopoledne pumpoval duši, pomalými pohyby, zvedal se, vztyčoval jako hamplman, ta&nbsp;hračka, ten panák, jak děti tahají za&nbsp;provázek a&nbsp;hamplman zvedá nohy a&nbsp;ruce… A&nbsp;tak strýc Pepin, protože měl dobré plíce a&nbsp;srdce, protože nikdy nekouřil, pumpoval, ohmatal pneumatiku, duši, dal ohmatat Francinovi, ale Francin kladívkem zaťukal, pochválil bratra a&nbsp;ten pumpoval dál, odpoledne pumpoval druhou duši… a&nbsp;navečer, když strýc seděl v&nbsp;kuchyni a&nbsp;jedl brambory, tak Francin vypustil obě ty&nbsp;duše, aby strýc Pepin měl na&nbsp;zítřejší den zase sdostatek pohybu. Vždycky když tatínek slyšel zvuk vypouštěné vody ze&nbsp;sudu, když slyšel ten nejdřív silný a&nbsp;pak slábnoucí zvuk vzduchu odcházejícího z&nbsp;duše, nemohl se&nbsp;ubránit, že&nbsp;i&nbsp;jeho, i&nbsp;bratrův a&nbsp;každý život se&nbsp;docela podobá tomu, co&nbsp;on&nbsp;dělá s&nbsp;duší nebo sudem, a&nbsp;vcházel potom bledý a&nbsp;chvilku zsinalý do&nbsp;kuchyně a&nbsp;třásl se&nbsp;zrovna tak, jako když měl zabít kohouta a&nbsp;zabil jej nebo podříznout králíka a&nbsp;podřízl jej, když jej napřed omráčil pěstí. Strýc Pepin celý večer seděl bez hnutí u&nbsp;kredence, za&nbsp;ním vysedával starý kocour Celestýn, ohryzaný časem zrovna tak jako strýcova tvář, ten kocour, když byl mladý, tak jedině spával pod růžemi a&nbsp;pivoňkami, jediný on&nbsp;otrtkal skoro všechny kočky v&nbsp;okolí, jediný on&nbsp;se&nbsp;nevracel domů čtrnáct dní, a&nbsp;když přišel, tak řval celou cestu: „Otvírejte, jdu domů! Dejte mi&nbsp;honem to&nbsp;nejlepší, co&nbsp;máte…!“ a&nbsp;taky měl, tak dlouho jako strýc Pepin, a&nbsp;taky se&nbsp;nenechal pohladit, a&nbsp;když, tak Celestýn rovnou zaútočil a&nbsp;pořád byl vítězem jako rakouský voják, dokonce i&nbsp;tatínkovi skočil na&nbsp;záda, když jej napomínal koštětem. A&nbsp;od rvaček měl Celestýn tak zjizvený obličej jako strýc Pepin vráskami zjizvenou tvář od&nbsp;nočních toulek a&nbsp;ranního vstávání, od&nbsp;těžké práce na&nbsp;vašhause a&nbsp;v&nbsp;kotlích a&nbsp;lednicích a&nbsp;kanálech. Teď spolu seděli, strýc Pepin nahmatal kocourovu hlavu a&nbsp;řekl tiše: „Ty seš tady?“ A&nbsp;kocour na&nbsp;strýce vrčel a&nbsp;vrněl, jako sova na&nbsp;ramenou věštkyně seděl těsně za&nbsp;strýcem, a&nbsp;ten kocour byl blažený a&nbsp;strýc taky. Každý večer tak jedině spolu seděli, jedině oni dva spolu hovořili, s&nbsp;nikým jiným než spolu už&nbsp;neměli komunikaci. A&nbsp;tak se&nbsp;stalo, že&nbsp;dvakrát za&nbsp;sebou strýc nenahmatal Celestýnovu hlavu a&nbsp;dvakrát nikdo nezavrčel na&nbsp;otázku: „Seš tady?“ Strýc Pepin přestal chodit vůbec, už&nbsp;se&nbsp;nezvedal z&nbsp;postele, zrovna tak jako Celestýn, starý kocour, už&nbsp;se&nbsp;nevrátil domů, protože kocouři neumírají doma.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-RMBVqNwEzDcW++9jVyEQGMfdJYxexV/VkBR4VdP8m8I="></script>
  </body>
</html>