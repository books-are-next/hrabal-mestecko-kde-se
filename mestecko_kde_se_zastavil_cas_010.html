<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="6">
    <meta name="apple-mobile-web-app-capable" content="yes">
    <title>6</title>
    <link rel="stylesheet" href="./style/style.min.css" media="screen" integrity="sha256-B3gLD3ahhzhEdo6UinammBwydemN1LIOKCNUgIhBIno=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="/assets/favicon.ico">
    <link rel="icon" type="image/png" sizes="16x16" href="/assets/favicon-16x16.png">
    <link rel="icon" type="image/png" sizes="32x32" href="/assets/favicon-32x32.png">
    <link rel="icon" type="image/png" sizes="48x48" href="/assets/favicon-48x48.png">
    <link rel="manifest" href="/assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Městečko, kde se zastavil čas">
    <link rel="apple-touch-icon" sizes="57x57" href="/assets/apple-touch-icon-57x57.png">
    <link rel="apple-touch-icon" sizes="60x60" href="/assets/apple-touch-icon-60x60.png">
    <link rel="apple-touch-icon" sizes="72x72" href="/assets/apple-touch-icon-72x72.png">
    <link rel="apple-touch-icon" sizes="76x76" href="/assets/apple-touch-icon-76x76.png">
    <link rel="apple-touch-icon" sizes="114x114" href="/assets/apple-touch-icon-114x114.png">
    <link rel="apple-touch-icon" sizes="120x120" href="/assets/apple-touch-icon-120x120.png">
    <link rel="apple-touch-icon" sizes="144x144" href="/assets/apple-touch-icon-144x144.png">
    <link rel="apple-touch-icon" sizes="152x152" href="/assets/apple-touch-icon-152x152.png">
    <link rel="apple-touch-icon" sizes="167x167" href="/assets/apple-touch-icon-167x167.png">
    <link rel="apple-touch-icon" sizes="180x180" href="/assets/apple-touch-icon-180x180.png">
    <link rel="apple-touch-icon" sizes="1024x1024" href="/assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Městečko, kde se zastavil čas">
    <meta property="og:title" content="Městečko, kde se zastavil čas">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Městečko, kde se zastavil čas">
    <meta property="og:image" content="/assets/cover-1200x620.png">
    <meta property="twitter:image" content="/assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./mestecko_kde_se_zastavil_cas_009.html">
    <link rel="next" href="./mestecko_kde_se_zastavil_cas_011.html">
    <meta name="nb-order" content="6">
    <link rel="self" href="mestecko_kde_se_zastavil_cas_010.html">
    <meta name="nb-identifier" content="hrabal-mestecko-kde-se-zastavil-cas-65d5e32">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="5285" data-nb-chars="30570">
    <nav role="doc-toc">
      <ul class="plain section">
        <li><a href="mestecko_kde_se_zastavil_cas_005.html">1</a></li>
        <li><a href="mestecko_kde_se_zastavil_cas_006.html">2</a></li>
        <li><a href="mestecko_kde_se_zastavil_cas_007.html">3</a></li>
        <li><a href="mestecko_kde_se_zastavil_cas_008.html">4</a></li>
        <li><a href="mestecko_kde_se_zastavil_cas_009.html">5</a></li>
        <li><a href="mestecko_kde_se_zastavil_cas_010.html">6</a></li>
        <li><a href="mestecko_kde_se_zastavil_cas_011.html">7</a></li>
        <li><a href="mestecko_kde_se_zastavil_cas_012.html">8</a></li>
        <li><a href="mestecko_kde_se_zastavil_cas_013.html">9</a></li>
        <li><a href="mestecko_kde_se_zastavil_cas_014.html">10</a></li>
        <li><a href="mestecko_kde_se_zastavil_cas_015.html">11</a></li>
        <li><a href="mestecko_kde_se_zastavil_cas_016.html">*&nbsp;*&nbsp;*</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">6</span></h1>
        <section>
          <p class="chunk" data-nb-ref-number="2" data-nb-words="2253" data-nb-chars="12861"><span class="idea" data-nb-ref-number="2" id="idea2" data-nb-words="2253" data-nb-chars="12861">To&nbsp;potom, když strýc Pepin se&nbsp;spadl o&nbsp;pět kilogramů, to&nbsp;potom, když se&nbsp;strýček přestal koupat a&nbsp;když tak jeden týden si&nbsp;umyl jednu ruku a&nbsp;druhý týden jednu nohu a&nbsp;třetí týden druhou ruku a&nbsp;čtvrtý týden zbylou nohu a&nbsp;za týden pak krk a&nbsp;za další hrudník, a&nbsp;tak když začal být zbědovaný na&nbsp;těle, vykouřila se&nbsp;z&nbsp;něj vzpoura a&nbsp;revoluce. Zase se&nbsp;zkroušeně k&nbsp;nám vrátil, námořnickou čepici na&nbsp;důkaz pokory nesl v&nbsp;průhledném papírovém pytlíku a&nbsp;posadil se&nbsp;v&nbsp;kuchyni, tak jak sedával před čtvrt rokem. A&nbsp;maminka mu&nbsp;dala křenovou omáčku jen s&nbsp;knedlíkem a&nbsp;strýc ji&nbsp;hltavě snědl a&nbsp;křičel v&nbsp;pauzách plnými ústy: „Toto jídlo jí&nbsp;jedině arcibiskup!“ A&nbsp;když potom maminka ohřála od&nbsp;včerejšího oběda knedlíky se&nbsp;zelím, tak nadšení strýce Pepina a&nbsp;chvála nebraly konce, než se&nbsp;pustil do&nbsp;celého kastrolu jídla, křičel: „Toto bylo némilejší jídlo nebožtíka císaře Franty!“ A&nbsp;pak mamince políbil ruku a&nbsp;otiskl jí&nbsp;na&nbsp;hřbet ručky křenovou omáčku a&nbsp;trošku zelí a&nbsp;řekl, že&nbsp;maminka je&nbsp;ten samej systém jako baronka Šratová, císařova milenka, jinak herečka a&nbsp;tehdejšího času největší krasavice nejen ve&nbsp;Vídni, ale v&nbsp;celým Rakousku včetně Sedmihradska, kde bejvaly nejkrásnější kurvy celý Cistajtánie. A&nbsp;pak poprosil tatínka, aby mu&nbsp;vedl zase účty a&nbsp;aby mu&nbsp;dával denně na&nbsp;útratu a&nbsp;na cigarety a&nbsp;na prádlo a&nbsp;na organizaci. A&nbsp;tatínek, když viděl svého bratra tak pokorného, zaslzel a&nbsp;pravil: „Víš, Pepine, co, já&nbsp;tě&nbsp;naučím montovat škodovku čtyřistatřicítku!“ Strýc Pepin řekl: „Jen jestli na&nbsp;to&nbsp;mám zločinecký schopnosti, to&nbsp;je&nbsp;ta&nbsp;samá práce jako dobévat hasákama kasu.“ Ale tatínek řekl, že&nbsp;kdo má&nbsp;vůli, tak se&nbsp;může všemu naučit, a&nbsp;dodal: „A&nbsp;kde je&nbsp;napsaný, že&nbsp;bys musel skončit jako sladovník a&nbsp;pomocný dělník? Vždyť z&nbsp;tebe může bejt šofér, koně jsme prodali a&nbsp;už máme dvě nákladní auta!“ A&nbsp;byla to&nbsp;pravda, jak tohle řekl, tak i&nbsp;maminka se&nbsp;zasnila, Bubika, toho obrovskýho valacha, když ostříhali dohola a&nbsp;odvedli na&nbsp;jatka v&nbsp;podvečer, tak se&nbsp;odvázal na&nbsp;těch jatkách a&nbsp;otevřel si&nbsp;bránu a&nbsp;přes celý město kráčel, pak přes most, znal všecky cesty zpaměti po&nbsp;celým okrese, a&nbsp;po půlnoci zařehtal u&nbsp;brány, a&nbsp;Vaňátko, noční hlídač, ale hluboce spal a&nbsp;tatínek poznal řehot Bubika, a&nbsp;tak vstal, odemkl bránu a&nbsp;pak i&nbsp;maštal a&nbsp;Bubik řehtal a&nbsp;rovnou na&nbsp;svoje místo, řehtal ráno na&nbsp;dělníky, že&nbsp;přišel k&nbsp;nim, ke&nbsp;kamarádům, ale kočí tady nebyl, kočí, ten měl tři dny volno, protože když kočí jezdí osmnáct let s&nbsp;těma samejma koňma a&nbsp;když ty&nbsp;koně pak dají na&nbsp;jatka, tak tatínek rozhodl, že&nbsp;to&nbsp;je&nbsp;jako úmrtí v&nbsp;rodině a&nbsp;že na&nbsp;to&nbsp;jsou tři dny, aby se&nbsp;vyplakal a&nbsp;napil na&nbsp;žal, že&nbsp;přišel o&nbsp;koně, jako by&nbsp;umřela maminka nebo bratr, zkrátka nejbližší člen rodiny… a&nbsp;tak Bubika zase odvedli na&nbsp;jatka, už&nbsp;šel zkroušený, už&nbsp;neřehtal, bylo na&nbsp;něm vidět, že&nbsp;už&nbsp;se&nbsp;nedá nic dělat, že&nbsp;asi je&nbsp;s&nbsp;ním konec, protože na&nbsp;jatkách už&nbsp;čichem poznal, že&nbsp;tady o&nbsp;život každému živému běží. A&nbsp;tak tatínek kráčel i&nbsp;se strýcem Pepinem, dokonce tatínek vzal svého bratra za&nbsp;rameno, tak se&nbsp;vzdalovali tu&nbsp;sobotu v&nbsp;důvěrné náklonnosti, a&nbsp;tatínek nadšeně líčil strýci Pepinovi, že&nbsp;orion se&nbsp;musel montovat, protože měl technickou vadu, ale ško­dovka čtyřistatřicítka pracuje tak bezvadně, že&nbsp;tatínek ji&nbsp;rozmon– tuje jen proto, aby poznal, proč ta&nbsp;mašina tak přesně pracuje, proč ten stroj tak bezvadně vykračuje, pochoduje, že&nbsp;z&nbsp;toho perfektního stroje tatínek nespí. „Tomu se&nbsp;musí rozumět,“ řval strýc Pepin. A&nbsp;tatínek spokojené přikyvoval: „No právě, já&nbsp;nejen tomu rozumím, ale mám touhu, jako filozof, poznat příčinu dokonalosti řádu, protože, Jožinku, pamatuj si, že&nbsp;motor takový škodovky čtyřistatřicítky je&nbsp;tak dokonalý jako příroda, jako vesmír.“ A&nbsp;tatínek položil na&nbsp;zem kabáty a&nbsp;pytle, položil na&nbsp;ně&nbsp;Pepina a&nbsp;zacouval autem na&nbsp;Pepina, pak sám si&nbsp;zalezl, vsoukal se&nbsp;pod šasi, táhl za&nbsp;sebou montovací klíče. Když si&nbsp;lehl vedle Pepina, řekl tatínek: „Tak tyhle dráty vedou k&nbsp;brzdám a&nbsp;my se&nbsp;podíváme, proč ty&nbsp;brzdy tak dobře brzděj…“ A&nbsp;tatínek se&nbsp;dal do&nbsp;montování a&nbsp;podal strýci klíč a&nbsp;prosil jej, aby lehce oťukal zaschlé bláto. A&nbsp;Pepin křičel: „Von člověk nemá moc vědět, to&nbsp;to&nbsp;potom dopadne! Nějakej Jeníček Sachrů na&nbsp;vojně se&nbsp;vyptával rotmistra, co&nbsp;to&nbsp;je&nbsp;dělo? A&nbsp;rotmistr mu&nbsp;to&nbsp;vykládal celó sobotu dopoledne a&nbsp;vodpoledne a&nbsp;Jeníček se&nbsp;zeptal nakonec, jak se&nbsp;takový dělo vodjistí? A&nbsp;rotmistr Jeníčka dával všem za&nbsp;příklad a&nbsp;naučil ho, jak se&nbsp;odjistí to&nbsp;dělo. A&nbsp;v&nbsp;neděli odpoledne Jeníček to&nbsp;dělo, který stálo v&nbsp;jičínských kasárnách, vodjistil, dělo prorazilo závoru a&nbsp;vyjelo vratama a&nbsp;hnalo si&nbsp;to&nbsp;z&nbsp;kopce k&nbsp;Jičínu alejí. Lidi taktak uskakovali za&nbsp;stromy a&nbsp;to dělo pak hoplo do&nbsp;libosadu. Von člověk nemá moc vědět,“ dodal strýc, a&nbsp;že bláto nešlo, udeřil třikrát klíčem do&nbsp;zaschlého podvozku škodovky čtyřistatřicítky a&nbsp;tatínek to&nbsp;nečekal a&nbsp;bláto se&nbsp;mu&nbsp;nasypalo do&nbsp;očí a&nbsp;tatínek křičel: „Jožko, ty&nbsp;prase huňatý, co&nbsp;to&nbsp;děláš?“ A&nbsp;ležel na&nbsp;zádech a&nbsp;mrkal a&nbsp;vytíral si&nbsp;špinavýma rukama řasy a&nbsp;pak se&nbsp;musel obrátit na&nbsp;břicho, aby slzy vyplavily ten sajrajt. A&nbsp;pak shledali, že&nbsp;brzdy jsou v&nbsp;pořádku, a&nbsp;tatínek se&nbsp;divil, že&nbsp;nenašel nic, co&nbsp;by&nbsp;bylo k&nbsp;vidění, protože brzdy orionu selhávaly, a&nbsp;když je&nbsp;rozmontoval a&nbsp;dal zase dohromady, zrovna tak opatrně jako brzdy téhle škodovky, selhávaly jako předtím. „Není krásnější takové montování než chodit za&nbsp;holkama do&nbsp;báru?“ pravil tatínek a&nbsp;už zvedl kapotu a&nbsp;ukazoval strýci, kde jsou svíčky a&nbsp;kde hlava motoru a&nbsp;kde čistič vzduchu, a&nbsp;pak odmontoval součástky a&nbsp;pak hlavu a&nbsp;spráskl rukama a&nbsp;nadšeně strýci vykládal a&nbsp;ukazoval, co&nbsp;to&nbsp;jsou válce a&nbsp;co to&nbsp;jsou písty a&nbsp;kde je&nbsp;ojniční čep. A&nbsp;strýc přikyvoval a&nbsp;vykládal: „To máš, bratře, pravdu, taková Vlasta od&nbsp;Havrdů, řekni, bratře, chlapi hráli gotýska a&nbsp;Vlasta mi&nbsp;povídá: ‚Ty bejku, věnuj se&nbsp;mi&nbsp;trochu!‘ Ale staré Švec mi&nbsp;dal držet tisíce, seděl jsem vedle něj jako nějaké Rotšild, kdo jinej by&nbsp;dostal tu&nbsp;počestnost, pravda? A&nbsp;Vlasta si&nbsp;sundala blůzičku a&nbsp;hodila ruku za&nbsp;záda a&nbsp;povídala: ‚Bav se&nbsp;se&nbsp;mnou o&nbsp;evropský renezanci, slyšíš?“ A&nbsp;já jsem držel ty&nbsp;tisíce a&nbsp;nevěnoval jsem pozornost a&nbsp;najednou Vlastička odepla knoflík podprsenky a&nbsp;vyhrklo jí&nbsp;to&nbsp;její poprsí jako dvě půlky piva a&nbsp;jeden ten prs mě&nbsp;lísknul po&nbsp;hlavě a&nbsp;druhé mne dorazil a&nbsp;starej Švec padl taky a&nbsp;smetl plátýnko a&nbsp;všici hráči byli smetený tím poprsím Vlastičky a&nbsp;ona stála nad náma, bylo to&nbsp;jako svatej vobraz Ježíš vstává z&nbsp;hrobu, taky tak jsme byli povalený jako ti&nbsp;vojáci… A&nbsp;Vlasta stála a&nbsp;zase nazpátek si&nbsp;dávala do&nbsp;podprsenky ty&nbsp;prsy a&nbsp;staré Švec povídá: ‚Kozy musijó do&nbsp;chlívka…‘ a&nbsp;poručil dva martely a&nbsp;mně řekl: ‚Ty budeš sedávat vedle mě, ty&nbsp;kluku katolická, ty&nbsp;mi&nbsp;neseš štěstí!‘“ A&nbsp;tatínek řekl: „Tady mi&nbsp;podržíš kontramatku, máte to&nbsp;ale pěknou zábavu, co?“ „No,“ zazářil strýc, „pravda!“ „No,“ řekl tatínek s&nbsp;odporem, „ale dneska poprvně vyndáme i&nbsp;vanu, ano?“ „Ale jo,“ řekl strýc, „tak ty&nbsp;uznáváš, že&nbsp;to&nbsp;je&nbsp;pěkná zábava u&nbsp;Havrdů! To&nbsp;kdybys poznal Vlastu! Vona než šla dělat slečnu, tak byla kadeřnicí v&nbsp;divadle, ta&nbsp;byla slavná i&nbsp;v&nbsp;tom divadle, Francine, dělala tam vlásenkářku a&nbsp;jednó, jak vypravovala, zapomněli skříňku s&nbsp;líčidly a&nbsp;fósama, a&nbsp;že byli na&nbsp;zájezdu a&nbsp;hráli nějakou španělskou komedii, Cid nebo Kid se&nbsp;to&nbsp;jmenovalo… a&nbsp;víš, jak Vlasta zehnala ty&nbsp;fósy a&nbsp;knírečky?“ To&nbsp;tatínek raději řekl: „Teď bude jedna z&nbsp;nejkrásnějších operací, vlezeme si&nbsp;zase pod auto a&nbsp;uvolníme vanu!“ A&nbsp;pak po&nbsp;břiše se&nbsp;vsoukal pod škodovku a&nbsp;strýc pokračoval: „Tak Vlastička si&nbsp;vyhrnula sukně a&nbsp;pak vzala nůžky a&nbsp;šmik, šmik, nastříhala si&nbsp;chloupky, celá se&nbsp;vystříhala, a&nbsp;že na&nbsp;kníry chybělo, ještě do&nbsp;půlky vostříhala chlupy kadeřnický pomocnice… nalípaly je&nbsp;na&nbsp;pásky leukoplastu anobrž flastrů a&nbsp;deset rytířů chodilo po&nbsp;divadle a&nbsp;nakrucovalo si&nbsp;kníry a&nbsp;Vlastička dostala pak od&nbsp;ředitele pochvalné dekrét…“ „Fuj, fuj,“ prskal tatínek, „dyk mohli chytit nějakou lepru nebo filcky, ale proboha, teď se&nbsp;soustřeď, tyhle šrouby, co&nbsp;ti&nbsp;budu podávat, dávej na&nbsp;prkýnko, pak ten poslední a&nbsp;já přidržím na&nbsp;prsou tu&nbsp;vanu a&nbsp;ty pak vylezeš a&nbsp;přineseš plechovku od&nbsp;vokurek a&nbsp;já tam sleju volej.“ „Já vím,“ řekl strýc Pepin, „to je&nbsp;volej z&nbsp;tý hrušky, že?“ „Ale z&nbsp;jaký hrušky, hruška je&nbsp;v&nbsp;diferenciálu, tam se&nbsp;podíváme příští sobotu, anebo když budeš chtít, tak zejtra ráno, hruška a&nbsp;diferenciál je&nbsp;vzadu, tohle je&nbsp;vana, tam z&nbsp;motoru, jak jsem ti&nbsp;už&nbsp;říkal, padá volej a&nbsp;pumpou je&nbsp;zase hnanej nahoru, vidíš?“ „Vidím,“ řekl strýc, i&nbsp;když nic neviděl, „ten volej jde nahoru do&nbsp;rozdělovače, že?“ „Do prdele!“ zakřičel tatínek, „do prdele a&nbsp;ne do&nbsp;rozdělovače, do&nbsp;prdele!“ volal a&nbsp;volej mu&nbsp;hrknul na&nbsp;prsa. „Teď se&nbsp;pro smilování soustřeď a&nbsp;já si&nbsp;pustím na&nbsp;prsa tu&nbsp;vanu.“ A&nbsp;strýc volal nadšeně: „To tedy jo, Carusovi dávali na&nbsp;prsa knihy, aby měl pěkňéší hlas, a&nbsp;taky zpíval jak náruční kráva, jedna radost, krk jak švýcarská jalovice, ale víš, že&nbsp;Vlasta říkala, že&nbsp;jako slečna v&nbsp;baru, že&nbsp;musí platit daň z&nbsp;umělecký činnosti! A&nbsp;literární? Jako spisovatelka nebo malířka?“ Ale tatínek už&nbsp;celou duší dlel v&nbsp;motoru a&nbsp;jen sípal vzrušením: „Přidržuj tu&nbsp;vanu, ještě jeden šroub, oběma dlaněma ji&nbsp;takhle nadnášej…“ „Já vím,“ řekl strýc, „aby nevypadl karburátor.“ „Kriste pane, nemuč mě, karburátor je&nbsp;nahoře…“ „Já vím,“ řekl strýc důvěrně, „to je&nbsp;vačka, co&nbsp;vhání do&nbsp;rozdělovače benzín.“ „Jakej rozdělovač?“ mňoukal tatínek. „No, abys dostal do&nbsp;karhanu jiskry, říkal to&nbsp;jeden host v&nbsp;City baru, Jarunka se&nbsp;jmenoval, to&nbsp;je&nbsp;ten, co&nbsp;dělá staničního pomocníka, ohromně mu&nbsp;sluší uniforma jako generálovi Gejdovi, víš, co&nbsp;se&nbsp;mu&nbsp;stalo? Jak usnul ve&nbsp;službě, tak mu&nbsp;telegrafistka vyjmula přirození a&nbsp;pan výpravčí mu&nbsp;ho&nbsp;natřel tó&nbsp;barvó na&nbsp;razítka, a&nbsp;Jarunka, když ráno přišel domů, tak v&nbsp;uniformě chtěl na&nbsp;paní Jarunkové nejkrásnější důkaz lásky, a&nbsp;paní řekla, že&nbsp;ano, ale jak pan Jarunka vyjmul přirození, aby provedl podle spisku páně Batisty sbydlení anobrž soulož, tak paní Jarunková se&nbsp;zhrozila teho natřenýho fialovýho přirození a&nbsp;letěla na&nbsp;přednostu, co&nbsp;se&nbsp;to&nbsp;děje ve&nbsp;službě za&nbsp;švajneraj anobrž nepořádek, a&nbsp;jak vtrhla po&nbsp;ránu do&nbsp;kanceláře, tak zastihla přednostu holohlavýho, jak na&nbsp;stole měl na&nbsp;umělý hlavě svoji paruku a&nbsp;česal si&nbsp;ji&nbsp;právě do&nbsp;služby, tak paní Jarunková musela vzít mejdlo a&nbsp;na valše panu Jarunkovi prala to&nbsp;přirození, ale ono to&nbsp;nešlo, tak vzala kyselinu, jak má&nbsp;na&nbsp;čištění záchodů, ale pan Jarunka zase řval a&nbsp;běžel s&nbsp;tím přirozením kolonií na&nbsp;nádraží a&nbsp;zpátky, a&nbsp;lidi se&nbsp;lekali, jednak že&nbsp;je&nbsp;v&nbsp;uniformě, jednak že&nbsp;má&nbsp;fialové přirození a&nbsp;jednak že&nbsp;tak řve…“ A&nbsp;tatínek vytáhl poslední šroub a&nbsp;vana se&nbsp;mu&nbsp;posadila na&nbsp;prsa a&nbsp;tatínek řval: „Neřvi mi&nbsp;do&nbsp;ucha, nebo začnu taky řvát, jdi, vem a&nbsp;přines trámky a&nbsp;podlož mi&nbsp;tu&nbsp;vanu, vona je&nbsp;těžká.“ Strýc Pepin radil vleže na&nbsp;břiše: „Zkus, bratře, zpívat jako Járinek Pospíšilů, trénovat musí tenor, trénovat musí trenér…“ breptal a&nbsp;pak vylezl, ale ještě v&nbsp;pokleku si&nbsp;to&nbsp;rozmyslel a&nbsp;shýbnul tvář a&nbsp;zeptal se: „Neměl bych si&nbsp;jít zaplatit organizaci?“ Ale tatínek řval: „Nikam nechoď, přines ty&nbsp;trámky, už&nbsp;mi&nbsp;to&nbsp;teče do&nbsp;vočí!“ „Co ti&nbsp;teče?“ zeptal se&nbsp;strýc. „Do vočí, volej!“ A&nbsp;strýc se&nbsp;divil: „Do vočí a&nbsp;volej? Ale abych ti&nbsp;to&nbsp;dopověděl, tak ten Jarunka, co&nbsp;spouštěl šraňky, taky napsal Akademii zprávu, doloženou pozorováním svým a&nbsp;vlakvedoucích a&nbsp;před­nostů stanice, že&nbsp;vrabčáci zadarmo a&nbsp;ve skupině sedávají do&nbsp;prázdného vagonu a&nbsp;jedó na&nbsp;výlet do&nbsp;jižních Čech, jindy zase do&nbsp;Lázní Bohdaneč, a&nbsp;jednou dokonce z&nbsp;Kostomlat se&nbsp;vydali na&nbsp;vejlet do&nbsp;Vídně, bez propustky, jen tak se&nbsp;podívat, jak vypadá Vídeň ze&nbsp;Štefiho anobrž chrámu svatého Štěpána, a&nbsp;zase v&nbsp;prázdných vagonech přijeli do&nbsp;Vršovic a&nbsp;přesedli na&nbsp;raketu, co&nbsp;rozváží mléko, a&nbsp;ve vagonech zase přijeli do&nbsp;Kostomlat, akorát v&nbsp;Praze se&nbsp;sletěli podívat na&nbsp;Hrad… ale budó zavírat, neměl bych si&nbsp;skočit pro prádlo?“ A&nbsp;tatínek to&nbsp;už&nbsp;nevydržel, odlil půlku voleje z&nbsp;vany a&nbsp;z&nbsp;posledních sil ji&nbsp;zvedl a&nbsp;položil opatrně vedle sebe, ono to&nbsp;tak nešlo, jako by&nbsp;byl zavalený v&nbsp;dolech, musel se&nbsp;odsoukat, protože vana a&nbsp;tatínek na&nbsp;sobě spočívali jako dva namazaný chleby… a&nbsp;pak tatínek vylezl na&nbsp;světlo boží, pomazaný a&nbsp;promáčený olejem, pak se&nbsp;otočil a&nbsp;vytáhl opatrně vanu, vztyčil se&nbsp;a&nbsp;v&nbsp;loktech ji&nbsp;odnesl a&nbsp;něžně jak dítě do&nbsp;postýlky ji&nbsp;položil do&nbsp;starého vymětače medu. „Tak tohle je&nbsp;vana,“ radoval se&nbsp;strýc Pepin, když viděl, že&nbsp;tatínek je&nbsp;rozzlobený. „Tohle je&nbsp;vana,“ zmírnil se&nbsp;Francin, „a teď se&nbsp;pojď podívat, co&nbsp;zespoda uvidíme za&nbsp;krásu!“ Poklekl a&nbsp;zval Pepina, aby se&nbsp;vsoukal za&nbsp;ním pod šasi škodovky. „Neměl bych jít radši koupit mlíko a&nbsp;chleba?“ trnul strýc. „Jseš zase na&nbsp;stravu u&nbsp;nás,“ řekl tatínek a&nbsp;po loktech se&nbsp;plížil do&nbsp;tratoliště voleje a&nbsp;Pepin za&nbsp;ním, pak se&nbsp;otočili na&nbsp;záda, leželi ve&nbsp;voleji a&nbsp;tatínek tichým a&nbsp;vroucím hlasem ukazoval šroubovákem a&nbsp;vyjmenovával jako modlitbu součástky auta, které visely zavěšeny do&nbsp;hřídelí a&nbsp;kloubů nad nimi, sem tam jim skápla tučná slza voleje do&nbsp;tváře, ale tatínek hovořil a&nbsp;poučoval dál, a&nbsp;strýc Pepin tesknil po&nbsp;zlatých časech, kdy ještě včera snědl slepicím šrot s&nbsp;bramborami, ale tenhle čas už&nbsp;kráčel v&nbsp;námořní čepici za&nbsp;krásnými slečnami, a&nbsp;než k&nbsp;nim došel, otevírala se&nbsp;okna a&nbsp;vrátka městečka, lidé vybíhali a&nbsp;strýc jim salutoval jako Hans Albersů.</span></p>
          <p class="chunk" data-nb-ref-number="3" data-nb-words="705" data-nb-chars="3921"><span class="idea" data-nb-ref-number="3" id="idea3" data-nb-words="705" data-nb-chars="3921">Tu&nbsp;chvíli u&nbsp;škodovky 430 se&nbsp;zastavily bílé kalhoty až&nbsp;po&nbsp;kolena, pak tálkové skládané střevíce několikrát přešly a&nbsp;potom do&nbsp;podřepu se&nbsp;sesula postava v&nbsp;bílých lázeňských šatech. Pan Burýtek, řezník, už&nbsp;po&nbsp;lázeňsku oblečený, rudý a&nbsp;plný obličej vydychoval čajem, pan Burýtek rumu říkal čaj, už&nbsp;měl po&nbsp;práci, na&nbsp;jatkách to&nbsp;bylo jedno, když přijížděly každý týden dva vagony maďarských prasátek, tak s&nbsp;pomocníkem přistavil zúžený mostek, pak se&nbsp;postavili s&nbsp;pomocníkem každý z&nbsp;jedné strany a&nbsp;noži, jak prasátka vybíhala na&nbsp;světlo boží, tak každý nožem mu&nbsp;podřízli chřtán a&nbsp;prasátka pak běhala kolem dokola v&nbsp;krvi a&nbsp;chropotu tak dlouho, až&nbsp;padala, a&nbsp;až poslední prasátko se&nbsp;vyloudalo, nařízli je&nbsp;taky, protože, jak říkal pan Burýtek, jedině tak prase je&nbsp;tím pobíháním pořádně odkrveno. Taky pan Burýtek nebyl jen tak řezník, to&nbsp;se&nbsp;sám pustil do&nbsp;velikého prasete, dvoumetrákové svině, sám a&nbsp;s&nbsp;nožem, zápasil s&nbsp;ní, ať&nbsp;chtěla nebo ne, rozdal si&nbsp;to&nbsp;s&nbsp;prasetem, a&nbsp;když ho&nbsp;dostal o&nbsp;domácí zabíjačce na&nbsp;lopatku, bodnul ho&nbsp;do&nbsp;krku nožem a&nbsp;vydržel a&nbsp;udržel tu&nbsp;smrtelnou prasečí křeč. Všechno zdolal tenhle řezník, jedině svoji ženu ne, ta&nbsp;mu&nbsp;byla sice doma v&nbsp;krámě, ale ráda pila, někdy, když se&nbsp;opila, vysvlíkla se&nbsp;do&nbsp;naha a&nbsp;nevěděla, co&nbsp;činí, a&nbsp;sousedé na&nbsp;ni&nbsp;lili vodu, a&nbsp;když to&nbsp;nepomohlo, i&nbsp;močůvku. A&nbsp;pan Burýtek, teď v&nbsp;podřepu, prosil tatínka: „Pane správce, už&nbsp;to&nbsp;volá do&nbsp;nebe, prosím vás, navečer se&nbsp;zastavte u&nbsp;nás a&nbsp;domluvte tý&nbsp;mý&nbsp;ženě, ať&nbsp;toho pití nechá, rozumíte?“ řekl teskně pan Burýtek. „Já se&nbsp;jedu vzpamatovat do&nbsp;Lázní Hošťka, projdu se&nbsp;tam po&nbsp;kolonádě, nebudu večer doma, pro milosrdenství, domluvte jí…“ Zapálil si&nbsp;doutník a&nbsp;zvolna a&nbsp;těžce vstával, protože ho&nbsp;bolely nohy jako každýho řezníka v&nbsp;jeho věku. A&nbsp;rozhlídnul se, tatínek jak želva z&nbsp;krunýře měl jen hlavu zpod šasi škodovky, vedle něj se&nbsp;vysoukal i&nbsp;strýc Pepin, a&nbsp;pan Burýtek se&nbsp;rozhlídnul, a&nbsp;než tatínek mohl zabránit, pan Burýtek se&nbsp;posadil do&nbsp;vany s&nbsp;volejem, pohodlně a&nbsp;s&nbsp;uspokojením si&nbsp;přehodil bílé nohavice přes koleno, zapálil si&nbsp;doutník a&nbsp;díval se&nbsp;na&nbsp;tatínka a&nbsp;naléhal: „Jsme přeci přátelé, dvakrát jsem s&nbsp;váma montoval dva dny toho oriona, moje žena se&nbsp;kvůli vám naučila pít, protože si&nbsp;myslela, že&nbsp;hraju někde dva dny ferbla, dva dny že&nbsp;jsem za&nbsp;ženskejma, a&nbsp;my zatím montovali… Jste taky tak trošku na&nbsp;vině, že&nbsp;ona se&nbsp;dala na&nbsp;pití, a&nbsp;když jí&nbsp;domluvíte, ona dá&nbsp;na&nbsp;inteligenta, tak budu s&nbsp;vámi montovat i&nbsp;tohle auto…“ A&nbsp;tatínek, když viděl tázavý obličej řezníka, když viděl, jak volej prosakuje kalhotami a&nbsp;řezník pořád sedí v&nbsp;rozkošné póze ve&nbsp;vaně jako v&nbsp;křesle, dokonce ta&nbsp;vana mu&nbsp;padne jakoby dělaná na&nbsp;míru, tatínek pravil: „Upokojte se, dobrý muži, slibuji vám to, zajdu k&nbsp;vám, pokusím se…“ A&nbsp;zasoukal se&nbsp;pod auto a&nbsp;strýc zalezl za&nbsp;ním, raději leželi v&nbsp;ohromných tratolištích voleje pod autem, jen z&nbsp;přítmí jako zpod stříšky nebo zpod klobouku staženého do&nbsp;očí se&nbsp;dívali, jak pan Burýtek si&nbsp;sáhnul na&nbsp;zadnici, pak černou dlaň si&nbsp;dal k&nbsp;očím, pak se&nbsp;zvolna zvedl, vzal za&nbsp;sukno u&nbsp;zadku, odtáhl přilepené kalhoty, pak stál na&nbsp;jedné noze a&nbsp;druhou nohou třepal, pak se&nbsp;obrátil, naklonil a&nbsp;položil obě ruce do&nbsp;vany a&nbsp;díval se, jak se&nbsp;volej zavřel nad snubním prstenem. Strýc Pepin vykládal: „Jednó jsem jel s&nbsp;jednó krasavicí z&nbsp;Bruku a&nbsp;upíral jsem na&nbsp;ni&nbsp;voči a&nbsp;ona v&nbsp;rozpacích četla raději románek a&nbsp;pýřila se, naproti nám seděl plukovník a&nbsp;četl Prager Tagblatt, a&nbsp;já se&nbsp;dívám, a&nbsp;shora z&nbsp;rechny teče pomalu takový copánek, pramínek, zlatý hádek, a&nbsp;ten hádek se&nbsp;položil plukovníkovi na&nbsp;epolety, ale plukovník četl asi humoristický koutek, usmíval se&nbsp;a&nbsp;ten hádek se&nbsp;vršil a&nbsp;tekl dál a&nbsp;hustěji, a&nbsp;já koukám, a&nbsp;on to&nbsp;byl med, které tekl z&nbsp;převržené tašky tý&nbsp;slečinky, která když to&nbsp;viděla, tak se&nbsp;zamotala do&nbsp;kabátu a&nbsp;dělala, že&nbsp;spí… a&nbsp;plukovník najednou se&nbsp;drbal na&nbsp;rameni a&nbsp;nechal tam prsty, pak vyskočil a&nbsp;pak přišel konduktér a&nbsp;skončilo to&nbsp;tím, že&nbsp;ještě dva civilisti byli od&nbsp;medu taky a&nbsp;já jsem měl ve&nbsp;vlasech med ještě doma, kam jsem jel na&nbsp;urláb…“</span></p>
          <p class="chunk" data-nb-ref-number="4" data-nb-words="205" data-nb-chars="1224"><span class="idea" data-nb-ref-number="4" id="idea4" data-nb-words="205" data-nb-chars="1224">Pan Burýtek se&nbsp;otočil a&nbsp;zahrozil pěstí škodovce 430 a&nbsp;vykřikl: „Armagedon! Armagedon!“ A&nbsp;pak zahnul za&nbsp;roh sladovny, aby stihl vlak do&nbsp;Lázní Hošťky, jak říkal, na&nbsp;promenádu, na&nbsp;promenádu, ano, ale za&nbsp;svým přítelem taky řezníkem, protože oba dva byli členy kazatelského družstva, to&nbsp;pan Burýtek, když podřezával ta&nbsp;kvičící prasátka, tak slyšel v&nbsp;tom chropotu hlas boží, který jej krví prasečí pomaloval, a&nbsp;tak pan Burýtek se&nbsp;dal na&nbsp;potulné kázání, kázal slovo boží Posla božího, jak mu&nbsp;poslali z&nbsp;Ameriky program a&nbsp;knížky, a&nbsp;úkolem pana Burýtka bylo kázat, že&nbsp;přijde poslední bitva, Arma­gedon, a&nbsp;řezníci se&nbsp;mu&nbsp;smáli, ale pan Burýtek, když se&nbsp;vracel z&nbsp;jatek, tak kázal o&nbsp;té poslední bitvě, a&nbsp;proto jezdil každou sobotu do&nbsp;Lázní Hošťka a&nbsp;s&nbsp;kamarádem jeden druhého zkoušeli v&nbsp;kazatelské činnosti. Před týdnem ale z&nbsp;Ameriky dostal pan Burýtek gramofon a&nbsp;desky a&nbsp;na těch deskách bylo poselství boží česky, stačilo jen natáhnout gramofon a&nbsp;pustit desku a&nbsp;hlas volající o&nbsp;přípravě poslední bitvy Armagedon že&nbsp;nadešel… a&nbsp;pan Burýtek, že&nbsp;jezdil na&nbsp;kole, dal si&nbsp;zesílit zadní nosič a&nbsp;tam měl přikurtovaný ten gramofon a&nbsp;jezdil večer po&nbsp;vesnicích a&nbsp;předměstských hospodách, aby gramofonem a&nbsp;školeným hlasem z&nbsp;gramofonu hlásal Armagedon.</span></p>
          <p class="chunk" data-nb-ref-number="5" data-nb-words="1875" data-nb-chars="11083"><span class="idea" data-nb-ref-number="5" id="idea5" data-nb-words="1875" data-nb-chars="11083">Pak tatínek se&nbsp;strýcem Pepinem postávali před řeznickým krámem na&nbsp;předměstí, ve&nbsp;světle lampy, stíněné sešpendlenými novinami, seděla řeznice paní Burýtková, hryzala si&nbsp;spodní ret a&nbsp;vystrkovala špičku jazyka a&nbsp;snažila se&nbsp;dotknout špičky nosu. Když se&nbsp;jí&nbsp;to&nbsp;nepovedlo, zvedla se&nbsp;a&nbsp;vzala dlouhý věnec buřtů a&nbsp;jala se&nbsp;je&nbsp;počítat, jako by&nbsp;se&nbsp;na&nbsp;nich modlila růženec. Když dopočítala, zamyslela se&nbsp;a&nbsp;dala se&nbsp;do&nbsp;počítání znovu, soustředěněji, avšak uprostřed věnce se&nbsp;asi spletla, odhodila buřty a&nbsp;vzala nůž a&nbsp;pečlivě seškrabávala ze&nbsp;špalku roztříštěné kosti a&nbsp;rozmazaný lůj. Pak se&nbsp;posadila, zvolna rozbalovala hašlerku a&nbsp;v&nbsp;zamyšlení dala do&nbsp;úst papírek a&nbsp;bonbón hodila do&nbsp;koše a&nbsp;hmatala na&nbsp;kliku ve&nbsp;zdi, ale pak přece ji&nbsp;uchopila a&nbsp;stiskla a&nbsp;vešla do&nbsp;kuchyně a&nbsp;přinesla gramofon, natáhla péro, nasadila jehlu, ale gramofon nehrál, hrál, ale mimo. Řeznice vzala širočinu a&nbsp;z&nbsp;boku nejdřív lehce, pak mocným úderem způsobila, že&nbsp;jehla skočila rovnou do&nbsp;hudby, chrámové hudby Anděl lásky svaté plá v&nbsp;modrém stínu svatých hvězd… A&nbsp;strýc Pepin, vymydlený a&nbsp;v&nbsp;námořní čepici, vstoupil do&nbsp;řeznictví, salutoval, řeznice se&nbsp;zasmála, spráskla ruce a&nbsp;vykřikla: „Mistře, jdete jako na&nbsp;zavolanou, budeme spolu tančit? Hrát divadlo?“ Ale strýc Pepin ukázal na&nbsp;gramofon a&nbsp;řekl: „To jsou nějaký kanovnický hodinky? Dáme to&nbsp;rychleji,“ a&nbsp;zvedl víko a&nbsp;posunul páčkou rychlosti, a&nbsp;opravdu, anděl lásky se&nbsp;točil v&nbsp;rytmu polky ve&nbsp;svaté záři hvězd. A&nbsp;paní mistrová vztáhla ruce po&nbsp;strýcových ramenou, strýček jí&nbsp;políbil mastnou ručku a&nbsp;tančil s&nbsp;ní, dával pozor, aby si&nbsp;neumazal námořnickou čepici, protože každou chvíli s&nbsp;ním řeznice smýknula o&nbsp;vepřový pajšl nebo hovězí flákotu. A&nbsp;řeznice oddychovala a&nbsp;dlaní si&nbsp;stírala z&nbsp;čela pot. Pak nechala strýce stát a&nbsp;vešla do&nbsp;kuchyně, a&nbsp;když se&nbsp;vrátila, stála v&nbsp;krámě mezi veřejemi nahá. Jen vlasy měla stažené velkým šátkem. Po&nbsp;chvíli vstoupil tatínek s&nbsp;kufříčkem, pečlivě za&nbsp;sebou zavřel a&nbsp;poklonil se&nbsp;paní Burýtkové a&nbsp;pravil: „Posílá mne sem pan děkan Spurný,“ a&nbsp;když se&nbsp;podíval na&nbsp;nahou řeznici, zneklidněl. Pak zvedl víko gramofonu, zpomalil rychlost a&nbsp;nasadil jehlu znovu a&nbsp;řeznictvím od&nbsp;dlaždiček a&nbsp;vykládacích kachliček poletoval chrámový sborový zpěv Anděl lásky svaté plá… „Pojďte oba dál,“ zvala řeznice, „pojďte, pojďte,“ kývala hlavou a&nbsp;posadila se&nbsp;na&nbsp;židli. „Nechtěla byste si&nbsp;vzít zástěrku?“ navrhnul tatínek. „Nechtěla, je&nbsp;horko, vysvlečte se&nbsp;taky do&nbsp;naha, udělejte si, pánové, komód,“ pravila a&nbsp;položila si&nbsp;ruku na&nbsp;klín. „Copak mi&nbsp;nesete?“ řekla nedůvěřivě. „Podívejte se, paní mistrová, církev sama ani tak není proti obžerství jako proti opilství, pan děkan…“ „Copak pan děkan!“ zvolala řeznice a&nbsp;zvedla ruku. „Vypije denně šestnáct čtvrtek vermutu, a&nbsp;když je&nbsp;vožralej, tak ho&nbsp;vodí do&nbsp;fary doga nebo řezník Trávníček.“ „To je&nbsp;pravda,“ pravil tatínek, „ale za&nbsp;minutu, než udeří půlnoc, tak dopije a&nbsp;pak až&nbsp;do&nbsp;ranních mší ani hlt, a&nbsp;vy tady, jak víme, pijete kořalku, styďte se. Proč tak pijete?“ ptal se&nbsp;tatínek a&nbsp;otevřel skříňku, kterou přinesl, a&nbsp;zasunul do&nbsp;zásuvky zástrčku fulguračních proudů, pak se&nbsp;zvedl a&nbsp;zhasil světlo, zavřel v&nbsp;krámě, a&nbsp;když se&nbsp;vrátil do&nbsp;kuchyně, fialový vzduch voněl a&nbsp;sršel a&nbsp;tatínek nasadil anody pro epileptiky a&nbsp;poruchy měsíčků, dal si&nbsp;k&nbsp;čelu tu&nbsp;fialovou, sršící, skleněnou a&nbsp;dutou a&nbsp;modrým dýmem plněnou destičku, pak ji&nbsp;zvedl vysoko a&nbsp;dotknul se&nbsp;čela Pepina, pak kolem strýcovy tváře posunoval, kolem celého obličeje, a&nbsp;pak přiložil přístroj paní Burýtkové k&nbsp;čelu a&nbsp;z&nbsp;šátku a&nbsp;vlasů se&nbsp;ozvalo praskání a&nbsp;jiskřičky přeletovaly a&nbsp;sršely, pak tatínek se&nbsp;dotkl ramene řeznice a&nbsp;strýc zašeptal blaženě: „No tohle mi&nbsp;musíš půjčit, až&nbsp;půjdu ke&nbsp;krasavicím, ty&nbsp;budó čurat volej…“ „Máš ho&nbsp;vidět,“ řekl tatínek a&nbsp;dál jako kouzelník a&nbsp;hypnotizér obtahoval fialové mračno a&nbsp;vůni kolem prsou a&nbsp;na srdce paní řeznice, její prsy se&nbsp;vzdouvaly ne&nbsp;pobouřením, ale rozkoší, podivením. „Takhle,“ pravil tatínek tichounce, „když přestanete pít, takhle vás budu chodit elektricky masírovat každou sobotu…“ a&nbsp;paní mistrová se&nbsp;zvedla, zatáhla za&nbsp;šňůrku v&nbsp;týlu hlavy a&nbsp;svezl se&nbsp;šátek a&nbsp;pak se&nbsp;skoro až&nbsp;na&nbsp;zem vysypaly ryšavé dlouhé vlasy, a&nbsp;Francin, když spatřil ty&nbsp;vlasy, přístroj v&nbsp;prstech se&nbsp;mu&nbsp;začal třást… Pak dal podržet řeznici ten nástroj, vzal řeznickou zástěru a&nbsp;přikryl jí&nbsp;nahou řeznici, sám ji&nbsp;zavázal na&nbsp;bílý tkaloun a&nbsp;řeznice byla oblečená navíc do&nbsp;svých vlasů a&nbsp;tatínek přitáhl ty&nbsp;její vlasy, obtočil je&nbsp;kolem řeznice, jako koupací plášť byly ty&nbsp;její vlasy… a&nbsp;tatínek posadil řeznici na&nbsp;židli a&nbsp;nasadil neonový hřeben a&nbsp;pročesával ty&nbsp;bouřlivé staromódní vlasy a&nbsp;řeznice zaklonila hlavu a&nbsp;zavřela oči a&nbsp;bylo slyšet milostné vrkání hřebene a&nbsp;rozkošné vrkání ultrafialových paprsků… „Kde máte ten alkohol?“ optal se&nbsp;tatínek něžně do&nbsp;ouška řeznice. Vzala klíček z&nbsp;prsou a&nbsp;podala mu&nbsp;jej a&nbsp;tatínek jí&nbsp;dal podržet ten přístroj vonící bouřkou a&nbsp;fialkami a&nbsp;ukazoval na&nbsp;skříň: „Tady?“ Ale řeznice zavrtěla hlavou. „Tady? Tady ne. Tak tady?“ Tatínek poklekl a&nbsp;zasunul klíč a&nbsp;odemkl a&nbsp;na rechničce stály dózy s&nbsp;tymiánem a&nbsp;majoránkou a&nbsp;pepřem a&nbsp;paprikou… „Tady?“ Tatínek odsunul dózy a&nbsp;za nimi byly tři láhve, jedna s&nbsp;nunciusem, jedna se&nbsp;sagavirem a&nbsp;třetí s&nbsp;griotkou. Tatínek dal láhve na&nbsp;stůl a&nbsp;řekl: „Je to&nbsp;hřích se&nbsp;opíjet, prosím, když se&nbsp;ochutnává, tak to&nbsp;nemůže škodit,“ pravil a&nbsp;řeznice mu&nbsp;podala přístroj a&nbsp;přinesla sklenky. „Ale vy&nbsp;ne, vy&nbsp;už&nbsp;nikdy ne!“ pohoršil se&nbsp;tatínek, ale zase byl očarován vlasy řeznice, které mívala maminka, vlasy, které si&nbsp;ustřihla, aniž by&nbsp;se&nbsp;tatínka dovolila. „Déte to&nbsp;sem,“ řekl strýc Pepin, „já budu nalívat na&nbsp;ochutnání, pantáta Holub, když jsem mu&nbsp;vozil pečivo, tak mi&nbsp;dával zavdat taky.“ A&nbsp;nalil do&nbsp;sklenice nuncius a&nbsp;pak s&nbsp;tatínkem se&nbsp;napili a&nbsp;shledali ten nápoj za&nbsp;posilující žaludek a&nbsp;léčivý na&nbsp;všecky jaterní a&nbsp;zažívací potíže. „Říkáte každou sobotu mne budete chodit léčit?“ pravila řeznice a&nbsp;hlas se&nbsp;jí&nbsp;chvěl. „Každou sobotu, já&nbsp;jsem váš beránek, který vám přinese život nový,“ řekl tatínek, „léčení je&nbsp;docela jednoduché, bude stačit, jen když vás budu česat hřebenem,“ pravil tatínek a&nbsp;neubránil se&nbsp;a&nbsp;vzal vlasy a&nbsp;přivoněl k&nbsp;nim, byla to&nbsp;ta&nbsp;samá vůně, na&nbsp;kterou nezapomněl, ta&nbsp;samá vůně jako vůně maminčiny zástěry, kam se&nbsp;schoval, když byl maličký… Teď tady, u&nbsp;opilé řeznice, našel to, od&nbsp;čeho byl už&nbsp;osm let odstřižen, od&nbsp;vlasů své ženy, které přivezla od&nbsp;holiče Bodi Červinky na&nbsp;zadním nosiči bicyklu jako vánočku nebo čtyři kila vinných klobásů. Strýc Pepin pravil: „No tohleto pije ráda Vlasta, říkává, pij taky, ty&nbsp;kluku, ať&nbsp;máš něco pořádnýho v&nbsp;žaludku…“ A&nbsp;řeznice se&nbsp;otočila a&nbsp;podívala se&nbsp;na&nbsp;tatínka očima plnýma vděčnosti a&nbsp;neubránila se&nbsp;a&nbsp;pohladila mu&nbsp;hřbet ruky, ve&nbsp;které tatínek držel pořád ten zářící hřeben. „Já ale myslím,“ řekla něžně, „že pro vás bude lepší tady z&nbsp;tý láhve se&nbsp;šohajem ten sagavir, ten nuncius je&nbsp;i&nbsp;chutí zrádný jako mnišská františkánská kutna, je&nbsp;zdánlivě léčivý, ale jako všecky léky, jen vezmete trošku víc, tak je&nbsp;s&nbsp;váma ámen, a&nbsp;mně věřte, já&nbsp;to&nbsp;vím, ale sagavir? Má&nbsp;krásně světlounkou zelenkavě nažloutlou barvu, jako byste pili duhu sfér, a&nbsp;jeho chuť je&nbsp;kořenná, má&nbsp;horní tón, podobající se&nbsp;chuti nejlepšího dezertního vína, a&nbsp;spodní tón vyvařené sukně pasačky, která na&nbsp;pastvě seděla střídavě na&nbsp;mateřídoušce, mátě peprné a&nbsp;bedrníku.“ A&nbsp;tatínek se&nbsp;strýcem chtěli nalít, ale řeznice se&nbsp;rozhorlila: „Vy dva barbaři!“ a&nbsp;zvedla se&nbsp;a&nbsp;zakryla se&nbsp;pečlivě do&nbsp;vlasů a&nbsp;šla a&nbsp;vypláchla sklínky ve&nbsp;kbelíku, a&nbsp;když je&nbsp;přinesla, nalila, vzala něžně tatínkovi hřeben z&nbsp;ruky a&nbsp;přiložila záři ke&nbsp;sklínkám a&nbsp;láhvi a&nbsp;nápoj pableskoval a&nbsp;třpytil se&nbsp;a&nbsp;lákal k&nbsp;pití. Upili, pak dopili, pak bylo ticho, jen mouchy bzučely v&nbsp;krámě a&nbsp;zběsile narážely do&nbsp;oken. Gramofon dohrál a&nbsp;tatínek se&nbsp;sklínkou vešel do&nbsp;krámu, místo klikou gramofonu otáčel klikou staré pokladny, která se&nbsp;s&nbsp;cinkotem otevřela. Pak tatínek nahmatal gramofon, natočil, dal jehlu, a&nbsp;když chrámový sbor začal znovu Anděl lásky svaté plá v&nbsp;modrém stínu svatých hvězd, tatínek posunul páčku rychlosti a&nbsp;z&nbsp;chrámové hudby byl ryčný kvapík… Tatínek se&nbsp;vrátil a&nbsp;zase se&nbsp;napil, řeznice ležela v&nbsp;židli, vlasy jí&nbsp;odstávaly od&nbsp;ramenou, byla čímsi zasažena, vlasy ležely na&nbsp;zemi, jako by&nbsp;tekly z&nbsp;opěradla. Tak tatínek vypil ještě jednu sklenku, a&nbsp;když ji&nbsp;dopil, řeznice jej pohladila po&nbsp;hřbetu ruky a&nbsp;řekla mu&nbsp;neuvěřitelně něžně: „Tak ne.“ A&nbsp;teď už&nbsp;nevrávorala, ale vešla do&nbsp;krámu pyšná a&nbsp;vznešená, jako by&nbsp;ji&nbsp;ten neonový hřeben posvětil, sáhla do&nbsp;gramofonu a&nbsp;zpomalila hudbu a&nbsp;chrámová hudba byla chrámová a&nbsp;nesla se&nbsp;velebně řeznictvím jako v&nbsp;nějaké románské kapli. Když se&nbsp;posadila, zase se&nbsp;dotekla tatínka a&nbsp;tatínek jí&nbsp;ponořil obličej do&nbsp;vlasů a&nbsp;neubránil se, tolik let mu&nbsp;to&nbsp;bylo odepřeno, osm let nesměl vonět k&nbsp;dlouhým ženským vlasům, ponořil se&nbsp;a&nbsp;vzal si&nbsp;lehce ty&nbsp;vlasy do&nbsp;úst a&nbsp;chutnaly zrovna tak a&nbsp;řeznice cítila chvějící se&nbsp;mužská ústa a&nbsp;přitiskla se&nbsp;sama, tak se&nbsp;přitiskla, až&nbsp;hlasitě zanaříkala, osm let a&nbsp;víc nezanaříkala, když by&nbsp;se&nbsp;dotkla mužských úst, tolik let už&nbsp;byla jakoby bez citu, už&nbsp;nikdy, myslela si, už&nbsp;nikdy nebudu svatá, abych byla s&nbsp;něčím, co&nbsp;je&nbsp;víc, než jsem já… „A&nbsp;pánové,“ řekla řeznice, když tatínek se&nbsp;vztyčil a&nbsp;že už&nbsp;musí jít domů, „do třetice všeho dobrýho, griotka, pánové, to&nbsp;je&nbsp;nápoj, každý dům v&nbsp;Evropě má&nbsp;vždycky tenhle nápoj, každá restaurace označená na&nbsp;celém světě kohoutem, každá světová restaurace má&nbsp;griotku, šest set stromů višní pěstuje pan Wantoch kvůli ní, a&nbsp;výroba je&nbsp;tajemstvím, je&nbsp;to&nbsp;nápoj zrovna tak slavný jako Becherova becherovka, jako Jelínkova nebo Gargulákova slivovice, jako plzeňský pivo. Když ji&nbsp;vezmete do&nbsp;úst, tak jeden tón připomíná vůni hořkých mandlí,“ ale tatínek voněl k&nbsp;vlasům řeznice a&nbsp;opakoval: „Ano, vůni hořkých mandlí,“ a&nbsp;řeznice pokračovala: „Ano, hořkých mandlí, druhý tón má&nbsp;griotka vysoký, červencový tón zrajících višní, višní napnutých k&nbsp;prasknutí, a&nbsp;třetí tón je&nbsp;vůně, kterou za&nbsp;sebou zanechá letní blesk, když rozčísne lípu a&nbsp;ona se&nbsp;zježí všemi lupeny… pánové, odpusťte mi&nbsp;za&nbsp;moje chování, ale já&nbsp;mám lyceum, a&nbsp;z&nbsp;tak krásných začátků jsem dospěla k&nbsp;takovým koncům…“ poklonila se&nbsp;řeznice a&nbsp;tatínek ji&nbsp;vzal za&nbsp;ramena a&nbsp;zvedl ji&nbsp;a&nbsp;pravil: „To není vás důstojné, jste dobrá žena a&nbsp;budete, jen se&nbsp;musíte nechat léčit fulgurálními proudy a…“ pošeptal jí&nbsp;hlasem vonícím syntézou sagaviru a&nbsp;nuncia, „a jen mnou…“ A&nbsp;řeznice kývala vážně: „Ano, jen vámi,“ a&nbsp;otevřela oči, které měla neustále přivřené, už&nbsp;kolik let měla oči přivřené, dívala se&nbsp;na&nbsp;svět jako divoch z&nbsp;houští, jak zvěř, jak uprchlice… otevřela oči a&nbsp;podívala se&nbsp;do&nbsp;tatínkových očí a&nbsp;tatínek zvedl zářící hřeben a&nbsp;posvítil jí&nbsp;do&nbsp;očí a&nbsp;viděl, že&nbsp;oči má&nbsp;krásné a&nbsp;plné ohýnků a&nbsp;že takové oči mu&nbsp;nikdy neukázala ani jeho manželka, takové oči akorát před tolika lety se&nbsp;na&nbsp;něj dívaly od&nbsp;jeho maminky. A&nbsp;Francin nalil sklenku griotky a&nbsp;řeznice vyskočila, vzala jej něžně za&nbsp;ruku a&nbsp;řekla: „Jste barbaři…“ a&nbsp;dala sklenici do&nbsp;skříňky a&nbsp;vzala sklínky nové a&nbsp;nalila do&nbsp;nich griotku, těžký, sirupovitý, temně vášnivý likér. Tatínek řekl: „Mohla byste si&nbsp;s&nbsp;námi přiťuknout, jedna sklenička neškodí…“ Ale řeznice zavrtěla hlavou: „Já jsem se&nbsp;napila likéru silnějšího, než je&nbsp;tenhle.“ Tatínek zvídal: „O&nbsp;hodně silnějšího, než je&nbsp;tenhle?“ Upil a&nbsp;přikývnul. „Mno­hem, mnohem silnějšího, víc než všechno.“</span></p>
          <p class="chunk" data-nb-ref-number="6" data-nb-words="246" data-nb-chars="1480"><span class="idea" data-nb-ref-number="6" id="idea6" data-nb-words="246" data-nb-chars="1480">Strýc Pepin jen pil, mlčel, nalíval si&nbsp;a&nbsp;viděl, že&nbsp;řeznice i&nbsp;jeho bratr se&nbsp;do&nbsp;sebe dívají, tatínek pije, řeznice sladce vzdychá, když se&nbsp;pak rozcházeli, řeznice sladounce zaplakala. Tatínek v&nbsp;krámě mezi obrovskými hovězími plícemi a&nbsp;srdci, zavěšenými na&nbsp;háčcích, vynutil na&nbsp;řeznici přísahu, že&nbsp;příští týden přijde léčit opilství znovu. Když pak zahnuli bratři za&nbsp;roh, vítr vál a&nbsp;vzduch zapotácel s&nbsp;oběma. Tatínek pod lucernou nejdřív upadl na&nbsp;koleno a&nbsp;pak zničehonic vydal ze&nbsp;sebe křik, takový radostný křik, ne&nbsp;lidský hlas, ale radostné řvaní, které splývalo, a&nbsp;jeho základní tón byla radost. A&nbsp;strýc Pepin se&nbsp;vrátil na&nbsp;most, pak do&nbsp;města a&nbsp;přivedl městského policajta pana Holoubka, právě přišel z&nbsp;Cikánky, sundával si&nbsp;helmu, kterou mu&nbsp;tam nemilosrdně narazili handláci, poslal jej tam velitel policie Procházka, který když sám viděl, že&nbsp;se&nbsp;na&nbsp;Cikánce začínají prát, tak odběhl a&nbsp;prvnímu policajtovi, kterého potkal, tomu řekl: „Pane Holoubku, neslyšíte nic? Mám takový tušení, že&nbsp;se&nbsp;něco na&nbsp;Cikánce strhne…“ A&nbsp;Holoubek, když tam vtrhnul, bylo už&nbsp;pozdě, mezi dveře mu&nbsp;přiskřípli helmu a&nbsp;klackem mu&nbsp;dali do&nbsp;té&nbsp;helmy a&nbsp;brnělo mu&nbsp;z&nbsp;toho v&nbsp;uších. „Pane Holoubku,“ řekl strýc Pepin, „tamhle leží jeden vožralej a&nbsp;řve, jděte tam a&nbsp;dejte mu&nbsp;pokutu, kdo to&nbsp;má&nbsp;poslouchat?“ A&nbsp;tak tatínka přivedl do&nbsp;pivovaru obr pan Holoubek, opilého tatínka, zatímco strýc Pepin s&nbsp;kufříčkem spěchal ke&nbsp;krasavicím do&nbsp;baru, aby jim vyzkoušel záření a&nbsp;vyléčil jim, jak vyčetl z&nbsp;příručky, zastavené měsíčky.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mestecko_kde_se_zastavil_cas_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-RMBVqNwEzDcW++9jVyEQGMfdJYxexV/VkBR4VdP8m8I="></script>
  </body>
</html>